---
author: null
canonical_url: https://www.nintendo.com/it-it/Notizie/2025/Aprile/Creator-s-Voice-The-Duskbloods-2796823.html?utm_source=rss_reader&utm_medium=rss&utm_campaign=rss_news
date: '2025-04-03T22:00:00'
excerpt: "<img src=\"https://www.nintendo.com/eu/media/images/news_12/2025/april_31/creatorsvoice/cv_td/1x1_NSwitch2_TheDuskbloods_CreatorsVoice_S2Bar_image300w.jpg\"\
  \ />\n\t\t\t\t<p>Scopri di pi√π sul gioco di FromSoftware in arrivo per Nintendo\
  \ Switch 2</p>"
image: assets/media/ehAiD1zK4GhrE1lcsfXPbA-fa3uHms2C5miC26B0o5axQ.webp
source: nintendo-it
tags: []
title: 'Creator''s Voice: The Duskbloods'
---
<div>



<h1 class="news-detail-headline">Creator's Voice: The Duskbloods</h1>
 
 

 


 
  <p>In questo episodio di <strong><a href="/it-it/Notizie/Creator-s-Voice/Creator-s-Voice-2785640.html" class="" title="Creator's Voice">Creator&#8217;s Voice</a></strong> incontriamo Hidetaka Miyazaki di FromSoftware, director di <strong><a href="/it-it/Giochi/Giochi-per-Nintendo-Switch-2/The-Duskbloods-2789410.html" class="" title="The Duskbloods">The Duskbloods</a></strong>, in arrivo per <strong><a href="/it-it/Console-e-accessori/Nintendo-Switch-2/Nintendo-Switch-2-2785301.html" class="" title="Nintendo Switch 2">Nintendo Switch 2</a></strong> nel 2026.</p><p><strong><a href="#ch1">Capitolo 1: Sangue al crepuscolo</a></strong></p><p><strong><a href="#ch2">Capitolo 2: Facolt&#224; sovrumane e comportamento opportunistico</a></strong></p><p><strong><a href="#ch3">Capitolo 3: Impersonare ruoli e alterare destini</a></strong></p>   
  <h2>Capitolo 1: Sangue al crepuscolo</h2>  
 
  <h3>Potrebbe presentarsi brevemente?</h3> <p><strong>Miyazaki:</strong><br>Mi chiamo Hidetaka Miyazaki. Lavoro a FromSoftware (1) e sono il director di The Duskbloods.</p>   
 
  <h3>Come prima cosa, ci dica cosa ha portato questo titolo a venire sviluppato per Nintendo Switch 2.</h3> <p><strong>Miyazaki:</strong><br>Qualche tempo fa ci capit&#242; l&#8217;opportunit&#224; di incontrarci con Nintendo per discutere delle idee, e durante quell&#8217;incontro presentammo un abbozzo per The Duskbloods.</p><p>All&#8217;epoca era ancora tutto molto schematico, pi&#249; una serie di idee in libert&#224; che una vera e propria presentazione. Il concetto stesso era diverso da tutto quello che avevamo fatto prima di allora, e Nintendo sembr&#242; molto interessata ad aiutarci a realizzarlo. Ecco come cominci&#242; il progetto.</p><p>All'inizio, lo sviluppo fu affidato a un piccolo team, come titolo per Nintendo Switch. Tuttavia, proprio quando il gioco stava iniziando a prendere forma, fummo contattati da Nintendo che ci parl&#242; di Switch 2, il che ci spinse a ripensare il nostro percorso di sviluppo tenendo conto del nuovo hardware.</p><p>Questo nuovo hardware ci permetteva di concentrarci maggiormente sull&#8217;aspetto online del titolo rimanendo il pi&#249; fedeli possibile alla visione originale, il che per noi era un&#8217;ottima cosa.</p>  
  <h3>Sembra che il gioco differisca dalla maggior parte della vostra produzione precedente. Pu&#242; darci qualche dettaglio su che tipo di gioco &#232;?</h3> <p><strong>Miyazaki:</strong><br>In termini di struttura, lo consideriamo un gioco PvPvE (2). Di base &#232; un gioco basato sul multiplayer online, con gameplay giocatore contro giocatore e giocatore contro nemici.</p>   
 
  <h3>Ha sempre desiderato fare un gioco di tipo PvPvE?</h3> <p><strong>Miyazaki:</strong><br>S&#236;, ho sempre trovato la struttura PvPvE molto interessante. D&#224; adito ad una grande variet&#224; di idee di game design, e al contempo ci permette di far leva sulla nostra esperienza nel realizzare impegnativi scontri con i nemici.</p><p>Mi permetta di aggiungere una nota a margine. Come ho detto, questo titolo di base &#232; un gioco multiplayer online, ma ci&#242; non significa che, come studio, abbiamo deciso per il futuro di virare verso una direzione maggiormente incentrata sul multiplayer.</p><p>&#200; stata annunciata anche la versione per Switch 2 di ELDEN RING (3), e siamo sempre determinati a sviluppare giochi basati sul single player, che rispecchiano il nostro stile pi&#249; tradizionale.</p>   
  <h3>Ci dica qualcosa sui personaggi e sull&#8217;ambientazione del gioco.</h3> <p><strong>Miyazaki:</strong><br>I protagonisti del gioco, ovvero i personaggi controllati dal giocatore, sono denominati &#8220;Bloodsworn&#8221;: sono un gruppo di persone i cui membri hanno sviluppato facolt&#224; sovrumane grazie al potere di un sangue speciale. Come concetto generale sono simili a dei vampiri, ma non sono raffigurati come gli orribili mostri a cui si potrebbe pensare nel tradizionale vampirismo.</p><p>Abbiamo cercato di evidenziare gli aspetti, per cos&#236; dire, romantici che abbiamo trovato interessanti in concetti come &#8220;vampiri&#8221; e &#8220;sangue&#8221;, e abbiamo reinterpretato questi personaggi come Bloodsworn.</p>  
 
  <p>In The Duskbloods, i Bloodsworn competono per qualcosa chiamato &#8220;First Blood&#8221; ("primo sangue"). Mentre la civilt&#224; umana sta arrivando alla fine, il First Blood scorre in un evento conosciuto come &#8220;Twilight of Humanity&#8221; ("crepuscolo dell&#8217;umanit&#224;"). I Bloodsworn vengono evocati in una variet&#224; di tempi e luoghi, in una sfida per ottenere il First Blood.</p><p>Per questo The Duskbloods non &#232; ambientato in un&#8217;epoca o in un luogo definiti. Ci sono mappe in stile tradizionale gotico o vittoriano, come altre che raffigurano il mondo negli ultimi anni della prima epoca contemporanea, come si pu&#242; capire dal trailer quando si vede un treno attraversare lo scenario.</p>  
 
  <h3>Ci potrebbe spiegare il significato del titolo, The Duskbloods?</h3> <p><strong>Miyazaki:</strong><br>The Duskbloods fa diretto riferimento agli stessi Bloodsworn. Come ho detto, i Bloodsworn vengono evocati al Crepuscolo dell&#8217;umanit&#224; in una battaglia per il First Blood. &#8220;Duskbloods&#8221; &#232; un termine collettivo per questi personaggi controllati dal giocatore.</p>  
 
  <h3>Sembra che il sangue abbia un ruolo piuttosto importante nel gioco.</h3> <p><strong>Miyazaki:</strong><br>Esatto. Nel contesto del gioco, il sangue &#232; usato in modo concettuale, a differenza dei suoi significati letterali legati alla rappresentazione di ferite corporee. Il sangue simbolizza uno dei temi chiave del gioco: la storia che detiene, il potere che trasmette e i destini che forgia, segnando coloro che oltrepassano i limiti della propria umanit&#224;.</p>   
  <h2>Capitolo 2: Facolt&#224; sovrumane e comportamento opportunistico</h2>  
 
  <h3>Ci pu&#242; descrivere alcune caratteristiche dei Bloodsworn?</h3> <p><strong>Miyazaki:</strong><br>Ci sono vari motivi per cui concentriamo l&#8217;attenzione dei giocatori sui Bloodsworn. Uno di questi sono le azioni di questi personaggi.</p><p>I Bloodsworn possiedono facolt&#224; sovrumane grazie al sangue speciale, perci&#242; le loro azioni sono pi&#249; drammatiche di qualsiasi cosa vista nei nostri titoli precedenti.</p><p>In questo gioco anche le mosse di base come la corsa, il super salto e il doppio salto sono state realizzate per risultare dinamiche e fluide, e sono complementari alle armi e alle abilit&#224; uniche di ogni personaggio, il che permette una grande creativit&#224;.</p><p>Un altro aspetto, non legato direttamente ai Bloodsworn, &#232; che l&#8217;ambientazione ci permette di inserire nel gioco armi da fuoco e simili e che ogni personaggio ha a disposizione dei mezzi per colpire dalla distanza. Credo che questo sia uno degli aspetti unici del gioco, se paragonato ai nostri titoli precedenti. Spero che i giocatori sapranno apprezzare questi nuovi elementi dell&#8217;azione di gioco.</p>  
  <h3>Prima ha parlato di &#8220;protagonisti&#8221;, o &#8220;personaggi&#8221;, al plurale. Questo vuol dire che il giocatore potr&#224; scegliere tra pi&#249; personaggi?</h3> <p><strong>Miyazaki:</strong><br>S&#236;, si potr&#224; scegliere tra pi&#249; di una dozzina di personaggi, ognuno caratterizzato da una propria identit&#224; e dall&#8217;aspetto. Penso che ci siano diversi elementi unici nel design dei personaggi e nelle armi che usano, perci&#242; spero che i giocatori potranno trovare uno o due preferiti tra essi.</p><p>Inoltre, &#232; possibile personalizzare ogni personaggio, fino a un certo punto, il che permette ai giocatori di divertirsi a creare un personaggio che si addica ai loro gusti.</p>  
 
  <h3>Pu&#242; fornirci qualche dettaglio anche sul gameplay generale?</h3> <p><strong>Miyazaki:</strong><br>Nel gioco c&#8217;&#232; una cosiddetta area &#8220;hub&#8221;, dove i giocatori possono scegliere il personaggio, personalizzarlo e accedere al multiplayer online. Questo supporta fino a otto giocatori. Alla conclusione di una partita online, i giocatori fanno ritorno all&#8217;hub, e a quel punto ricevono un qualche tipo di ricompensa a seconda che abbiano vinto o perso. Con queste ricompense possono personalizzare ulteriormente il personaggio, e cos&#236; il ciclo continua.</p><p>Le partite online in generale sono vinte dall&#8217;ultimo personaggio che rimane in vita. Tuttavia, in alcuni casi le condizioni di vittoria cambiano. Per esempio, i giocatori potrebbero dover collaborare per abbattere un potente nemico, oppure potrebbero trovarsi in circostanze particolari.</p>  
  <h3>Perci&#242; la vittoria &#232; influenzata non solo dai risultati del PvP (4), ma anche da quelli PvE (5)?</h3> <p><strong>Miyazaki:</strong><br>Esattamente. In alcuni casi le condizioni di vittoria dipendono dall&#8217;abbattimento di un boss nemico.</p>    
  <h3>Non mi vengono in mente molti altri esempi basati su questo set di regole. Sembra davvero interessante.</h3> <p><strong>Miyazaki:</strong><br>Sono felice di sentirglielo dire. Indipendentemente da PvP e PvE, l&#8217;idea &#232; di offrire ai giocatori un&#8217;esperienza che permetta loro di apprendere e affinare le loro abilit&#224; man mano che giocano. Abbiamo perci&#242; progettato gli scontri con i boss in PvE perch&#233; offrano sfide impegnative, e diano un senso di appagamento una volta superati.</p>  
  <h3>Quindi i giocatori potranno divertirsi a migliorare le loro abilit&#224; scontro dopo scontro?</h3> <p><strong>Miyazaki:</strong><br>S&#236;. Anche se nel gioco c&#8217;&#232; tutta una serie di elementi per far s&#236; che non diventi un&#8217;esperienza troppo monodimensionale. Ad esempio, quello che fanno i giocatori durante una partita &#232; importante tanto quanto il puro e semplice combattimento.</p><p>In The Duskbloods ci sono i cosiddetti &#8220;Victory Points&#8221; ("punti vittoria"), che determinano l&#8217;esito finale di una partita. Per ottenere questi punti il combattimento vero e proprio &#232; ovviamente importante, ma non &#232; l&#8217;unico modo. Alcuni giocatori potranno preferire guadagnare punti evitando il combattimento diretto e adottando un comportamento pi&#249; opportunistico. La scelta sta tutta a chi gioca.</p><p>Inoltre, ogni personaggio pu&#242; evocare un&#8217;entit&#224; per farsi aiutare nel combattimento, il che concede ai giocatori un alto livello di libert&#224; nello scegliere come combattere e come vincere.</p>  
 
  <p>Un altro aspetto importante sono le variabili di ogni partita, come il sistema di eventi. Questo sistema ha la capacit&#224; di alterare le sorti di una partita, ad esempio facendo comparire nemici speciali oppure offrendo obiettivi aggiuntivi con relative ricompense.</p><p>Nel trailer potreste aver notato un gigantesco volto di pietra sospeso in cielo. Quello &#232; un esempio di evento che pu&#242; capitare durante una partita. In quel caso, la comparsa del volto di pietra ha effetti sull&#8217;ambiente e cambia le ricompense della partita, il che ha un impatto immediato sulle motivazioni e gli obiettivi del giocatore.</p><p>Questi eventi non capitano ogni volta, e spero che scoprirli tutti sia una spinta per i giocatori per rigiocare ancora e ancora.</p>  
  <h3>Sembra che anche i giocatori che di solito evitano il PvP avranno modo di divertirsi.</h3> <p><strong>Miyazaki:</strong><br>Quello era il nostro obiettivo. Personalmente non sono un grande fan del PvP, e volevo creare qualcosa che potesse soddisfare anche i giocatori come me.</p><p>Se l&#8217;obiettivo di ogni partita &#232; ottenere il First Blood, ci sono anche altri obiettivi personali che offrono ricompense alternative per il giocatore, perci&#242; spero che tutto questo contribuisca al divertimento di ogni scontro.</p>   
  <h2>Capitolo 3: Impersonare ruoli e alterare destini</h2>  
  <h3>In quali altri modi potranno divertirsi i giocatori, combattimenti a parte?</h3> <p><strong>Miyazaki:</strong><br>Una cosa che adoro fare in ogni gioco che dirigo &#232; disseminare frammenti di storia e di costruzione del mondo, permettendo ai giocatori di divertirsi a immaginare e fare collegamenti. The Duskbloods non &#232; un&#8217;eccezione.</p><p>Tuttavia, stavolta abbiamo scelto un approccio leggermente diverso rispetto ai titoli precedenti. In questo gioco i frammenti sono contenuti negli elementi di personalizzazione dei personaggi che ho nominato prima: &#8220;la storia e il destino del sangue&#8221;. Personalizzando un personaggio si potranno scoprire informazioni sul mondo e sulla storia del gioco.</p>  
  <h3>Quindi si personalizza &#8220;la storia e il destino del sangue&#8221; dei personaggi?</h3> <p><strong>Miyazaki:</strong><br>Esatto. Analizzando e modificando la storia e il destino del sangue di un personaggio, il giocatore pu&#242; personalizzarne tutta una serie di elementi: abilit&#224;, aspetto e caratteristiche intrinseche come il ruolo ricoperto nel mondo e le relazioni con altri personaggi.</p><p>Concentrandosi su questi aspetti, i concetti di &#8220;sangue&#8221; e di &#8220;storia e destino del sangue&#8221; danno adito a un&#8217;esplorazione e una personalizzazione pi&#249; profonde, e questo &#232; un altro motivo per cui i protagonisti del gioco sono i Bloodsworn.</p>  
 
  <h3>Ci sono altri aspetti che trova personalmente interessanti?</h3> <p><strong>Miyazaki:</strong><br>Una cosa di cui non ho ancora parlato sono i &#8220;ruoli&#8221;. Nel gioco online, i ruoli danno ai giocatori speciali responsabilit&#224; e obiettivi, che spesso portano a interazioni uniche e relazioni tra i giocatori basate sui rispettivi ruoli.</p><p>Probabilmente non &#232; molto chiaro, perci&#242; vorrei fare alcuni esempi. Tenga presente, per&#242;, che dobbiamo ancora finalizzare parte della terminologia e dei dettagli.</p><p>Ad esempio, se a un giocatore tocca il ruolo &#8220;Destined Rivals&#8221; ("rivali predestinati"), un altro giocatore sar&#224; designato come suo rivale, e l&#8217;obiettivo di entrambi sar&#224; trovare il rivale e sconfiggerlo. Questo conta come obiettivo personale, distinto dalle condizioni di vittoria generali.</p><p>Un altro esempio &#232; il ruolo &#8220;Destined Companion&#8221; ("compagno predestinato"), per cui un giocatore deve cercare il proprio compagno designato per ottenere una ricompensa speciale stabilendo un rapporto tra di loro.</p><p>I ruoli vengono assegnati ai personaggi tramite la personalizzazione del sangue, in modo che i giocatori possano divertirsi a giocare di ruolo, in senso letterale, e si spera che ci&#242; contribuir&#224; alla tensione drammatica delle varie sfide.</p>  
 
  <h3>Un po&#8217; come i giocatori scelgono il ruolo del personaggio in un GDR da tavolo (6)?</h3> <p><strong>Miyazaki:</strong><br>Esattamente. Anche se la cosa non &#232; interamente voluta, questo riflette un po&#8217; i miei interessi. A prima vista potrebbe sembrare poco ortodosso, ma spero che i giocatori lo provino.</p>   
  <h3>A proposito. Nel trailer sono rimasto colpito dal topo alato che si vede a un certo punto. Potrebbe fornirci qualche dettaglio su questo personaggio?</h3>  
 
  <p><strong>Miyazaki:</strong><br>Questo personaggio ha un ruolo simile a quello dei guardiani del fuoco nella serie Dark Souls. Si trovano nell&#8217;area hub, e forniscono ai giocatori consigli e indicazioni. Si potrebbe dire che abbiamo provato a fare qualcosa in stile Nintendo, per onorare la nostra collaborazione.</p>  
  <h3>Cosa intende dire?</h3> <p><strong>Miyazaki:</strong><br>Per una volta, abbiamo provato a fare qualcosa di carino. Anche se definirei in realt&#224; questo personaggio un anziano gentiluomo. (Ride)</p>  
  <h3>(Ride) Vuole aggiungere qualcos&#8217;altro prima di concludere?</h3> <p><strong>Miyazaki:</strong><br>Oltre a creare un titolo PvPvE, in The Duskbloods abbiamo cercato di introdurre un sacco di idee nuove e interessanti.</p><p>Azioni sovrumane, approccio libero nel combattimento, gameplay dinamico e drammatico, l&#8217;estetica romanticizzata dei Bloodsworn, una profonda personalizzazione dei personaggi, una storia frammentata tutta da ricostruire. Penso che ci sia molto da apprezzare e da gustare in questo titolo e spero davvero che i giocatori lo attendano con trepidazione.</p>  
  <h3>La ringrazio molto per il tempo che ci ha dedicato.</h3>  




 

</div>