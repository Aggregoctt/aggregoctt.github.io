---
author: Rick DuFer
canonical_url: https://dailycogito.substack.com/p/maestre-su-onlyfans-siamo-veramente
date: '2025-05-13T10:22:17'
excerpt: 'Una bella sessione di domande e risposte come piace a noi: extraterrestri
  filosofi, maestre su OnlyFans e tante altre questioni delicate!'
image: assets/media/W5tXyjnrZUaPF0xdD5zUng-iYmUjhsvPmISQHZAkZVXPg.webp
source: dailycogito
tags: []
title: Maestre su OnlyFans? Siamo veramente fottuti? E il Reddito Universale? (Q&A)
---
<div><h5><strong>Attenzione: la trascrizione &#232; gestita da IA e potrebbe non corrispondere completamente alla puntata relativa; potresti trovare degli errori. Dalla puntata del 9 aprile 2025.</strong></h5><p>La sessione di Q&amp;A affronta diversi temi sociali, etici e filosofici, tra cui l'impatto delle sezioni commenti sui social media, il valore e i limiti dell'Universal Basic Income (UBI) nell'era dell'intelligenza artificiale, la compatibilit&#224; tra la professione di insegnante e la presenza su OnlyFans, le cause della denatalit&#224;, la ricerca personale contro la mediocrit&#224;, il ruolo della filosofia nel mostrare l'umanit&#224; e il valore di concentrarsi sul presente piuttosto che sulla futurologia.</p><h2 class="header-anchor-post">Capitoli e argomenti</h2><h3 class="header-anchor-post">Sezioni commenti sui social media</h3><p>Le sezioni commenti sono spesso luoghi di negativit&#224;, attacchi personali e impoverimento delle capacit&#224; relazionali. Evitarle aiuta a mantenere la serenit&#224; mentale. Le piattaforme incentivano i commenti per l'engagement, ma questo non coincide con il benessere degli utenti.</p><h3 class="header-anchor-post">Opinione degli altri</h3><p>L'opinione altrui, soprattutto se negativa, dice pi&#249; su chi la esprime che su chi la riceve. Si tende a sopravvalutare quanto si venga giudicati dagli altri, mentre in realt&#224; ognuno &#232; pi&#249; concentrato su se stesso.</p><h3 class="header-anchor-post">Universal Basic Income (UBI)</h3><p>L'UBI viene discusso come possibile risposta alla perdita di lavoro causata dall'IA. Tuttavia, si esprime scetticismo: chi possiede le macchine tende ad accumulare ricchezza, non a distribuirla, e l'essere umano trova significato nella risoluzione dei problemi. Un mondo senza problemi da risolvere porterebbe all'impoverimento esistenziale.</p><h3 class="header-anchor-post">Insegnamento e OnlyFans</h3><p>Fare l'insegnante comporta responsabilit&#224; e un modello etico che si esclude con l'attivit&#224; su OnlyFans. Le due scelte sono considerate incompatibili: l'insegnante dovrebbe essere un modello di riferimento, mentre OnlyFans rappresenta un modello etico problematico, sfruttando la solitudine e promuovendo relazioni discutibili.</p><h3 class="header-anchor-post">Denatalit&#224; e cultura del "chi me lo fa fare?"</h3><p>La denatalit&#224; &#232; influenzata dal desiderio di mantenere libert&#224; e stile di vita, pi&#249; che da motivi economici. &#200; anche collegata alla difficolt&#224; di costruire relazioni profonde e di fiducia, e alla rarit&#224; dell'innamoramento nell'epoca digitale. Fare figli implica una scelta che esclude altre possibilit&#224;, e la difficolt&#224; a rinunciare a possibilit&#224; &#232; tipica del nostro tempo.</p><h3 class="header-anchor-post">Esplorazione e ricerca personale</h3><p>Non esiste un libro o messaggio che risolva la sensazione di mediocrit&#224;: &#232; necessario un percorso di ricerca personale, fatto di letture ed esplorazione, che permette di escludere ci&#242; che non fa per s&#233; e avvicinarsi a ci&#242; che accende la passione.</p><h3 class="header-anchor-post">Filosofia e umanit&#224;</h3><p>Se si dovesse convincere una civilt&#224; extraterrestre del valore dell'umanit&#224;, si sceglierebbero le "Confessioni" di Agostino, testo accessibile che mostra la profondit&#224; e la preziosit&#224; dell'animo umano.</p><h3 class="header-anchor-post">Futurologia e importanza del presente</h3><p>Prevedere il futuro &#232; considerato una distrazione. &#200; pi&#249; utile concentrarsi su cosa significa fare del proprio meglio nel presente e nelle relazioni reali, diffondendo valore attraverso l'esempio personale.</p><p><strong>Questo &#232; uno dei miei momenti preferiti. Una bella sessione di domande difficilissime, complicate, impegnative e risposte che in realt&#224; potrebbero non esserci mai. Ma ci proviamo.</strong></p><p><strong>Domanda di Daniel:</strong></p><p>Ciao Rick, come forma di autodifesa mi sto imponendo di leggere il meno possibile i commenti sotto i post in Facebook e Instagram: vedo troppa negativit&#224;, benaltrismo, attacchi alla persona, offese gratuite. Non viene mai affrontato il tema oggetto del post. Come ti poni a riguardo di questo?</p><p><strong>Risposta di Rick:</strong></p><p>Sfondi una porta aperta perch&#233; io, in realt&#224;, leggo pochissimo i commenti sui social. L'ambiente dove leggo di pi&#249; i commenti &#232; Youtube, non solo sotto i miei video ma anche sotto ad altri video. Per&#242; ovviamente la sezione commenti &#232; sempre, come dire, un campo di battaglia dove ormai vige la regola del non penso al perch&#233; qualcuno ha scritto qualcosa, ma penso al fatto che avendo scritto quella cosa &#232; contro di me. </p><p>C'&#232; questa sorta di necrosi mentale in cui ci dimentichiamo sempre e comunque che dietro qualcosa di espresso, un'opinione, uno scritto, c'&#232; un vissuto. Ne abbiamo parlato anche in questi giorni con Hank ed &#232; un punto veramente complicato perch&#233; ci dimentichiamo di valutare ci&#242; che spinge l'altra persona a scrivere qualcosa. Io stesso, quando scrivo o faccio un video, vengo bersagliato da persone che mi dicono che sono pagato per dire certe cose, che ho intenzioni deviate solo perch&#233; esprimo qualcosa di diverso rispetto a quello che loro pensano. Quindi c'&#232; questo grande difetto. </p><p>Credo anche che le sezioni commenti siano proprio quel luogo in cui finiamo per impoverire la nostra capacit&#224; relazionale. Quindi fai bene a ripulirti, fai bene perch&#233; questi sono ambienti che vogliono succhiare tutto il tuo tempo per portarti e trascinarti in discussioni di cui magari non te ne frega nulla. Quindi fruite dei contenuti che vi interessano ed evitate le sezioni commenti, soprattutto in alcuni ambienti come TikTok: la sezione dei commenti di TikTok &#232; un delirio, Instagram, Facebook forse ancora peggio; ancora ancora la selezione dei commenti che Youtube permette di fare ha una forma un po' pi&#249; percorribile. Per&#242; s&#236;, le sezioni commenti sono fatte contro la nostra serenit&#224;, quindi fai bene a farlo, lo faccio anch'io. Non ci perdiamo granch&#233; in realt&#224;: meglio dialogare, meglio dedicare pi&#249; dialogo con le persone della nostra vita che non con anonimi sconosciuti online. Questo ovviamente va contro l'interesse delle piattaforme, perch&#233; le piattaforme vogliono che tu commenti per l'engagement, ma insomma l'interesse delle piattaforme non corrisponde al nostro benessere, molto spesso.</p><p><strong>Domanda di Valentina:</strong></p><p>&#200; normale a 40 anni dare troppo peso all'opinione degli altri? Ultimamente mi sento molto influenzata da ci&#242; che pensano le persone intorno a me e questo mi crea disagio. Hai consigli pratici o libri che possono aiutarmi a superare questa situazione? Mi piacerebbe avere la tua opinione.</p><p><strong>Risposta di Rick:</strong></p><p>Ah, Valentina, io di questo ho parlato spesso, &#232; un argomento che ho trattato: Abbiamo fatto anche quasi un intero video corso io e Genero Romagnoli sull'argomento, Psicostoici, in cui abbiamo discusso della relazione fra psicologia, quindi serenit&#224; psichica, e stoicismo antico. Infatti, uno degli autori che parla di questa cosa &#232; Epitteto e c'&#232; una frase che mi piace tantissimo in cui dice:</p><p>Sai, sono venuto a sapere che quella persona ha detto di me che sono un disonesto, sono un antipatico, sono un saccente. Per fortuna non mi conosce cos&#236; bene, perch&#233; altrimenti avrebbe capito che ho anche molti altri difetti. </p><p>Questo denota il fatto che bisognerebbe trattare con ironia l'opinione degli altri, per due motivi. In primo luogo l'opinione degli altri, soprattutto quando &#232; critica e aspra, esprime molto di pi&#249; di chi afferma tale critica che non su di me. Questo io lo vivo ogni giorno: le persone che mi insultano non stanno dicendo cose di me, ma stanno dicendo cose che loro proiettano su di me. Questo &#232; un punto essenziale da capire: l'opinione degli altri esprime pi&#249; di chi dice quell'opinione che non di chi la riceve. In secondo luogo, vorrei ricordare a tutti noi che siamo tutti molto impegnati ad autogiudicarci e quindi gli altri ci giudicano molto di meno rispetto a quello che ci sembra. A noi sembra di essere molto giudicati perch&#233; rivolgiamo il nostro sguardo su di noi, ma se poi ti guardi intorno ti accorgerai che sono tutti talmente impegnati ad autogiudicarsi che sono veramente rari i momenti in cui qualcuno ti guarda e ti giudica.</p><p>Ancor meno sono le occasioni in cui uno ti guarda, ti giudica e dice qualcosa che veramente ha a che fare con te. Quindi pulizia anche qua, pulizia. L'opinione degli altri non dice nulla di te ed &#232; importante comprenderlo questo perch&#233; quando invece viviamo come se fossimo sempre sotto uno sguardo giudicante, oltre che vivere male, finiamo per fare cose per compiacere gli altri; senza sapere cosa agli altri piace e quindi perdiamo tempo nel perseguire obiettivi che in realt&#224; non ci porteranno da nessuna parte. Quindi fa un bel respiro, che sia a 20, a 40 o 80 anni, gli altri ti giudicano molto di meno rispetto a quello che tu pensi e quando lo fanno dicono molto di s&#233; e poco di te. </p><p><strong>Domanda di Archimon:</strong></p><p>Volevo chiederti cosa ne pensi dello UBI (Universal Basic Income). Pu&#242; essere una soluzione valida nel caso in cui rimarremo tutti senza lavoro a causa dell'IA?</p><p><strong>Risposta di Rick:</strong></p><p>Anche questo &#232; un argomento di cui ho parlato in passato. Ci sono tanti teorici, tanti filosofi, tanti che fanno parte anche del mondo dell'economia, i quali dicono che quando giunger&#224; l'AGI (Artificial General Intelligence), quindi l'intelligenza artificiale veramente onnipotente, ci&#242; che rimarr&#224; all'essere umano sar&#224; trastullarsi con le arti, con gli hobby, con il tempo libero e ricevere un reddito universale prodotto da ci&#242; che le macchine fanno in societ&#224;. Quindi &#232; il famoso automatismo universale: le macchine fanno il lavoro, producono ricchezza e noi condividiamo questa ricchezza con un reddito universale di base. Ecco, io non credo.</p><p>Non credo per tanti motivi. In primo luogo, perch&#233; ricordiamoci che sta gi&#224; succedendo: coloro che possiedono le macchine le usano non per distribuire la ricchezza, ma per accumulare ricchezza. Quindi, al massimo, avremo un mondo di enormi iper-ricchi che gestiscono i mezzi di produzione (sto facendo un discorso marxista, molto bello) e che danno briciole a coloro che non sono in possesso di tali macchine. Questa &#232; la cosa che accadr&#224;.</p><p>Ma poi c'&#232; un ulteriore aspetto che mi sembra importante: l'uomo ha bisogno di produrre e la produzione creativa non basta, perch&#233; io sono convinto che l'essere umano trovi buona parte del significato della propria vita nel risolvere problemi. L'idea che un giorno ci sia una tecnologia che risolva tutti i problemi, esentando l'essere umano dalla risoluzione di problemi e lasciando all'essere umano soltanto i meta-problemi (quelli creativi, il passatempo e via dicendo), ecco per me distruggerebbe l'umanit&#224;. Cio&#232;, l'umanit&#224; andrebbe all'estinzione proprio per questo perch&#233; un'esistenza di questo tipo porterebbe al depauperamento della creativit&#224; e all'impigrimento esistenziale che gi&#224; vediamo molto forte con le tecnologie che abbiamo a disposizione.</p><p>Quindi in realt&#224; noi dobbiamo pensare a un mondo in cui magari una buona parte dei problemi essenziali verr&#224; risolta dalle macchine, ma dobbiamo sempre ricercare problemi che siano risolvibili dal nostro sforzo. Non credo nello UBI: credo che, se verr&#224;, sar&#224; una soluzione devastante che ci porter&#224; velocemente, se non all'estinzione, all'irrilevanza completa.</p><p>E quindi, ecco, non ci credo particolarmente. Accanto a questo, non credo che l'intelligenza artificiale riuscir&#224; a fare quello che si dice: cio&#232; non riuscir&#224; a toglierci ogni capacit&#224; di risolvere problemi in modo personale e umano. Ci evolveremo insieme a loro, questo &#232; quello che succeder&#224;.</p><p><strong>Domanda di Luca:</strong></p><p>Come mai hai ritenuto che fare OnlyFans e insegnare sia inconciliabile? Non &#232; questa posizione un andare contro le libert&#224; personali? Secondo me ognuno &#232; padrone del proprio corpo e ne dispone come meglio crede. Quindi, se io, oltre a magari un lavoro tradizionale, ci affianco il lavoro sulla piattaforma, perch&#233; sarebbe ritenuto non consono per un insegnante che magari potrebbe veicolare la modernit&#224; nella scuola?</p><p><strong>Risposta di Rick:</strong></p><p>Stai parlando di una storia che io ho pubblicato qualche giorno fa riguardo a quell'insegnante che ha aperto l'OnlyFans. Certo, tutti noi abbiamo la libert&#224; di fare del nostro corpo quello che vogliamo, ma le scelte comportano eliminazione di libert&#224;.</p><p>Cosa voglio dire? Voglio dire che se io, a 18 anni, decido di studiare filosofia come ho fatto e poi, a 25 anni, mi sono laureato e a un certo punto mi scoppia la passione per l'architettura, io ovviamente il tempo dedicato alla filosofia non &#232; che posso trasformarlo in tempo per comprendere l'architettura. Posso fare una scelta diversa, dedicare il mio tempo e la mia libert&#224; intellettuale allo studio di qualcos'altro. Ma non &#232; che la mia libert&#224; mi dice ok, io ho fatto una scelta e adesso posso andare in una direzione che contraddice completamente quella scelta. La scelta comporta responsabilit&#224;, perch&#233; le scelte portano con s&#233; un mondo di semantica che viene anche riconosciuto dal mondo: se fai qualcosa, se fai una scelta, poi ti trascini delle responsabilit&#224; e quella scelta ne esclude altre. </p><p>Ecco, per come io vedo il lavoro di insegnante, la scelta di fare l'insegnante esclude delle cose. Non perch&#233; le altre cose non siano da farsi, ma perch&#233; sono scelte che si autoescludono. Se io faccio l'insegnante porto con me delle responsabilit&#224; ben determinate: l'insegnante dovrebbe, per esempio, insegnare alle persone con cui entra in contatto un certo tipo di approccio al proprio corpo; e anche se la libert&#224; di vendere il proprio corpo online &#232; assolutamente legittima, fare l'insegnante non si lega bene al modello di chi vende il proprio corpo online. Non &#232; un buon modello.</p><p>Una persona pu&#242; dire io ho fatto l'insegnante, fare l'insegnante porta con s&#233; alcune responsabilit&#224;, oggi non mi piacciono queste responsabilit&#224;, quindi faccio una scelta diversa: allora smetto di fare l'insegnante e comincio a fare OnlyFans, mi prendo le responsabilit&#224; di quella cosa. Ma dal mio punto di vista &#232; molto evidente che queste cose si autoescludono. Perch&#233;? Perch&#233; viviamo in una societ&#224; e i lavori che facciamo hanno anche della semantica intorno, hanno delle percezioni. E vuoi dirmi che &#232; bigotto un mondo che dice che una creatrice di OnlyFans d&#224; un modello sbagliato rispetto a un'insegnante di elementari? Ci pu&#242; anche stare. &#200; la tua lettura morale, che &#232; diversa dalla mia: perch&#233; non &#232; un tab&#249;, non &#232; bigottismo il fatto che sono due scelte che si escludono per i miei valori morali (e io sono una persona dalla mentalit&#224; molto aperta). Per&#242; sono due cose che si escludono nella mia lettura morale del mondo. Quindi io non escludo il fatto che un'insegnante possa fare OnlyFans, ma in quel momento no dovrebbe pi&#249; fare l'insegnante, perch&#233; sono due cose che non stanno insieme.</p><p>Accanto a questo, vorrei dire una cosa importante: il modello di business di OnlyFans &#232; devastante, perch&#233; &#232; un modello che spessissimo si approfitta della solitudine di persone. &#200; una forma di pornografia, a volte soft, a volte pi&#249; esplicita che si approfitta di persone molto sole. Ed &#232; molto peggio, dal mio punto di vista, di pornostar che invece fanno dei film mostrando il proprio corpo, perch&#233; in OnlyFans si gioca sulla relazione con l'iscritto. Questa cosa &#232; un modello etico terrificante: &#232; un modello etico che reitera un'idea dell'essere umano e delle relazioni morbosamente da rifiutare. Di questo sono molto convinto.</p><p>Ci sono tanti motivi per cui un'insegnante non dovrebbe fare OnlyFans e questi motivi non hanno a che vedere soltanto con la morale, hanno anche a che vedere con il fatto che l'insegnante dovrebbe tendere a essere un modello di riferimento per la persona che cresce, per la persona che viene educata. Ecco, io non credo che una creatrice di OnlyFans sia un modello etico da seguire. Ci&#242; significa che non dovrebbe esistere? No, significa che ha un altro ruolo. Quindi l'insegnante, modello etico da seguire, e la creatrice di OnlyFans, modello non eticamente da seguire, si scontrano.</p><p><strong>Domanda di Yuri Palazzo:</strong></p><p>Mi stavo domandando, la denatalit&#224; &#232; anche frutto della cultura del "chi me lo fa fare"?</p><p>Mi spiego: mi &#232; capitato spesso di sentir dire a mie amiche coetanee che hanno 32 anni e che non vogliono fare figli per non rinunciare alla loro libert&#224; o per non dover fare sacrifici economici. Allo stesso tempo, per&#242;, vedo che il bisogno di prendersi cura di qualcuno non si &#232; acuito e, per esempio, le persone hanno sempre pi&#249; spesso animali domestici che sono esserini di cui prendersi cura, pi&#249; gestibili di piccoli esseri umani. </p><p><strong>Risposta di Rick:</strong></p><p>Anche questo &#232; un tema veramente complicato, Yuri. Parto da quest'ultima posizione: &#232; vero che ci sono persone che prendono animali per non avere figli: ci sono, ma non credo che questo sia una cosa universale. Io ho Baruch e Ipazia, ma non ho mai preso questi animali per sopperire al fatto che non ho figli; nulla mi vieta in futuro di progettare di avere figli pur avendo animali domestici, perch&#233; di solito questa cosa &#232; molto diffusa, ma secondo me &#232; una lettura molto semplicistica della realt&#224;. </p><p>Pi&#249; in linea con quello che osservo &#232; invece la prima parte della domanda: cio&#232; s&#236;, il chi me lo fa fare &#232; una cosa molto legata alla denatalit&#224;. Perch&#233; noi possiamo stare a discutere quanto vogliamo del fatto che l'economia oggi per i giovani &#232; pi&#249; punitiva e non permette di pianificare di avere figli (certamente: siamo in un momento economico particolare), dall'altra parte, in realt&#224;, nella grandissima parte dei casi, ci&#242; che dissuade le persone dall'avere figli non ha a che fare con la disponibilit&#224; economica; ma ha a che fare con il voler mantenere un certo stile di vita che ci piace (e attenzione: non c'&#232; nulla di male). Io stesso, in passato, non ho voluto figli perch&#233;, in qualche modo, volevo investire sul lavoro che faccio, volevo investire il mio denaro, le mie risorse sulla crescita dei Cogito Studios e farmi quei due, tre viaggi ogni tanto. Quindi anch'io ho detto ma chi me lo fa fare di fare figli? </p><p>Dall'altra parte, per&#242;, c'&#232; un ulteriore aspetto: la denatalit&#224; &#232; direttamente collegata all'incapacit&#224; di costruire relazioni profonde di fiducia e adeguate. Perch&#233; dico questo? Fare figli ha a che fare anche con l'incontrare la persona con cui vuoi fare figli e quando tu stai con una persona con cui ti relazioni, ma di cui non sei innamorato e che non &#232; la persona della tua vita, fare figli diventa un rischio pi&#249; che un'opportunit&#224;; mentre quando incontri una persona con cui veramente stai bene, il pensiero di fare figli &#232; direttamente collegato all'amore che provi per quella persona. Noi l'abbiamo detto tante volte su Daily Cogito: siamo in un'epoca dove innamorarsi &#232; una cosa sempre pi&#249; rara. Perch&#233;? Perch&#233;, in realt&#224;, nell'epoca di Tinder, in cui la relazione &#232; pi&#249; virtuale e dove la fidanzata &#232; pi&#249; digitale, &#232; pi&#249; su OnlyFans che non nel mondo reale, le occasioni per provare quel sentimento profondo che poi tracima nel fare figli sono sempre pi&#249; rare.</p><p>Quindi la denatalit&#224; &#232; legata a tantissimi fattori e molti di questi sono, secondo me, relazionali e psicologici (di cui anche il chi me lo fa fare). Io dico sempre questo: ricordiamoci che s&#236;, fare figli &#232; un sacrificio, nel senso per&#242; pi&#249; nobile del termine; non cio&#232; un sacrificio del tipo devo rinunciare! Sacrificio nel senso di fare una scelta che ne esclude altre, come quello che dicevo prima sull'insegnante e creator di OnlyFans: compiere una scelta ne esclude sempre altre. La libert&#224; non &#232; posso fare quello che mi pare, ma &#232; capire come le mie scelte mi incanalano in un certo stile di vita: fare figli mi porta a una vita diversa rispetto a chi dice non faccio figli e voglio spendere i miei soldi per viaggi e avere una vita adeguata. Quindi il problema, secondo me, &#232; questa incapacit&#224; che si vede in ogni anfratto del nostro mondo di compiere scelte rinunciando a delle possibilit&#224;. Noi abbiamo dimenticato che fare scelte significa rinunciare, sacrificare possibilit&#224;: questo non ci piace perch&#233; vogliamo rimanere sempre con tutte le possibilit&#224; aperte. Ecco, fare figli &#232; una delle cose che determina maggiormente la direzione della tua vita: quindi non vuoi farlo perch&#233; vuoi lasciarti aperte possibilit&#224;. &#200; molto complicato ed &#232; molto paradigmatico del nostro tempo.</p><p><strong>Domanda di Sha:</strong></p><p>Mi sento incastrata nella mediocrit&#224;: ho alcuni interessi, ammetto non cos&#236; approfonditi, ma sento perennemente una spinta dentro di me, ma non so verso cosa e soprattutto cos'&#232;. Ci sono letture che possono spingermi a riflettere su questo? Grazie e buon lavoro.</p><p><strong>Risposta di Rick:</strong></p><p>No, non ci sono letture specifiche, c'&#232; la lettura! Ragazzi, lo so che sono ripetitivo ed &#232; una cosa che io ripeto continuamente. Cara Sha, oggi tu senti questa sensazione: non c'&#232; il libro che ti dice cosa fare, o meglio, c'&#232;, ma devi cercarlo attraverso l'esplorazione della lettura. Certo, i libri ti daranno passioni, ti daranno i materiali utili per dare una svolta alla tua vita; ma non &#232; che capita perch&#233; io adesso ti dico guarda, leggi quel libro: non succede cos&#236;.</p><p>Succede che tu inizi a leggere, esplori, leggi alcuni libri che non ti piacciono, non ti servono e altri cominciano a darti qualche indizio e poi ci&#242; che hai letto, anche quello che ti sembrava inutile, avr&#224; magari piantato un seme dentro di te che ti permetter&#224; di capire meglio qualcosa di te. Quindi non aspettate la pagina, il libro, il saggio, la frase che risolve questa sensazione di mediocrit&#224;, questa sensazione di immobilismo. </p><p>&#200; una sensazione in cui tanti si trovano. Sapete perch&#233;? Perch&#233; tutti stanno aspettando il messaggio, il libro, la svolta; ma non c&#8217;&#232; il messaggio, il libro, la svolta: c&#8217;&#232; l&#8217;atto di ricerca. Quindi, quella spinta trasformala in ricerca: non sai verso cosa? Tu inizia a cercare. Leggi, spendi tempo, energie nei confronti di cose che ti attirano e che poi magari si riveleranno non essere le cose per te. Ma quando inizi ad esplorare e a ricercare in un ambito che non &#232; il tuo, almeno hai gi&#224; cominciato a escludere qualcosa e, escludendo qualcosa, poi arriverai a incontrare quello che veramente ti accende. Quindi impegnati, dai! &#200; importante questo.</p><p><strong>Domanda di Sogni di Latta:</strong></p><p>Se dovessi convincere una civilt&#224; extraterrestre a non distruggerci usando un testo di filosofia, quale sarebbe?</p><p><strong>Risposta di Rick:</strong></p><p>Bella questa! Allora mettiamola cos&#236;: se una civilt&#224; extraterrestre si &#232; gi&#224; decisa a distruggerci &#232; perch&#233; forse ha visto il feed di X; quindi non ci sarebbe nessun testo filosofico che potrebbe dissuaderla. Per&#242;, se dovessi pensare a una civilt&#224; che sta valutando di distruggerci e che si aspetta qualche segnale di umanit&#224;, presupponendo che questa civilt&#224; voglia l'umanit&#224;, io ti direi che Le confessioni di Agostino sono uno di quei testi che proprio ti mostra come nell'animo dell'essere umano ci sia qualcosa di prezioso. &#200; un libro che io spesso cito, spesso vado a rileggermi nelle sue parti, mi consulto con esso anche in momenti di pausa, perch&#233; &#232; un testo bellissimo: pieno di sentimenti legati alla libert&#224; e all'amore, nel senso vero del termine; &#232; proprio un testo meraviglioso. Quindi direi di primo acchito Le confessioni di Agostino, anche perch&#233; poi &#232; un testo accessibile, cio&#232; lo si pu&#242; leggere senza avere delle conoscenze di filosofia. Mi aspetto che una civilt&#224; extraterrestre non conosca i Dialoghi platonici o l'Etica di Spinoza. Magari, se ha ragione Kant, quella civilt&#224; &#232; composta di gente che &#232; arrivata a conclusioni simili alle nostre, ma non &#232; detto. Le confessioni di Agostino sono un testo accessibile, bello, che mostra proprio l'umanit&#224; che pulsa dentro di noi. Quindi questo mi verrebbe da dirti.</p><p><strong>Domanda di Thomas:</strong></p><p>Ti volevo chiedere di agire come un filosofo con 10 anni di esperienza in divulgazione sul web. Qual &#232; la tua visione della direzione dell'umanit&#224; nei prossimi cinquant'anni Stiamo andando incontro a una fine inevitabile o c'&#232; possibilit&#224; di ripresa tutti i problemi a cui stiamo andando incontro? Mi piacerebbe sapere una tua opinione. Grazie tanto per la risposta e per il lavoro che porti avanti. </p><p><strong>Risposta di Rick:</strong></p><p>Thomas, devo essere completamente onesto: questa domanda &#232; una distrazione. &#200; una distrazione non solo perch&#233; io non ho idea di quello che succeder&#224; nei prossimi cinquant'anni, ma non so quello che succeder&#224; nemmeno nei prossimi 5 mesi: cio&#232; viviamo in una vita imprevedibile, piena di cose che contraddicono le aspettative. Al massimo potrei dirti cosa spero che accada, ma non credo sia importante. Credo sia una distrazione l'atteggiamento di chi pensa di poter prevedere o si aspetta che altri prevedano l'andamento dell'umanit&#224; nei prossimi cinquant'anni.</p><p>Secondo me &#232; una domanda che non ci porta da nessuna parte. In primo luogo, perch&#233; ci porta a fantasie. Certo, le fantasie vendono; Harari sta pubblicando solo libri di futurologia. Nexus &#232; un libro pieno di futurologia in cui dice cose che accadranno. Io, semplicemente, quando leggo dico ok, adesso so come la pensa Harari del futuro, ma non so come andr&#224; il futuro.</p><p>E non credo che la soluzione sia nel sapere come tante persone intelligenti lo vedono. Credo che la strada giusta sia quella di chiedersi cosa posso fare io nel mio meglio e nel mio presente. Questo &#232; ci&#242; su cui dobbiamo concentrare le nostre energie, perch&#233; la futurologia &#232; uno spreco incredibile di energie. Quindi, il consiglio che ti do &#232; di non curarti della domanda sui prossimi cinquant'anni, non curarti del futuro della storia dei popoli e dell'umanit&#224;, non curarti del futuro del mondo.</p><p>Curati di cosa vuol dire per te fare del tuo meglio per il tuo presente e per le relazioni che ti circondano. Perch&#233; io credo che se vogliamo che le cose vadano bene in futuro, dovremmo distrarci meno con il destino dell'universo e guardare un po' di pi&#249; a cosa vuol dire essere brave persone che si comportano in modo consapevole nella nostra vita e, in questo modo, essere di buon esempio agli altri, diffondendo l'idea che per migliorare il mondo non ci vuole Superman, non ci vuole un miracolo, non ci vuole la previsione del futuro universale: ma ci vuole un certo numero di persone che tornano a dare valore a quello che le circonda, alle relazioni reali, ai loro talenti, alle loro vocazioni, aspettative, caratteristiche e a quello che possono donare a ci&#242; che le circonda. </p><p>Quindi la domanda non &#232; cosa accadr&#224; al mondo nei prossimi cinquant'anni, la domanda &#232; cosa vuol dire per te fare del tuo meglio nei prossimi 5 minuti? Questa &#232; la domanda su cui mi piacerebbe ragionare, ma non posso dirtelo. Io posso dirlo per me. Tu devi trovare la risposta per i cazzi tuoi. Quindi in bocca al lupo.</p></div>