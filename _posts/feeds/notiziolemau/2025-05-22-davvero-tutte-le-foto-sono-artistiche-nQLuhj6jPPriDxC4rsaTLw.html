---
author: .mau.
canonical_url: https://xmau.com/wp/notiziole/2025/05/22/davvero-tutte-le-foto-artistiche/
date: '2025-05-22T02:51:49'
excerpt: E questa volta tra l'altro la proposta di legge mi pare controproducente
  anche per coloro che dovrebbe tutelare.
image: assets/media/nQLuhj6jPPriDxC4rsaTLw-fPSEzurmvH_CFh7dxgPNFQ.webp
source: notiziolemau
tags:
- wikipedia
title: Davvero tutte le foto sono artistiche?
---
<div>
			<p>&#200; in corso di discussione alla Camera la <a href="https://www.camera.it/leg19/126?&amp;leg=19&amp;idDocumento=2224">proposta di legge 2224</a>, presentata da due deputati di Fratelli d&#8217;Italia e due di Forza Italia, avente titolo &#8220;Modifiche alla legge 22 aprile 1941, n. 633, in materia di tutela del diritto d&#8217;autore relativo alle fotografie&#8221;. Cosa dice questa proposta? Facciamo prima un passo indietro, e vediamo cosa dice attualmente la legge sul diritto d&#8217;autore.</p>
<p>Ci sono due tipi di tutela delle fotografie (il termine &#232; da intendersi in senso molto lato: ovviamente non c&#8217;&#232; pi&#249; bisogno di avere pellicola o simili per avere una foto, pensate alle foto fatte con il furbofono). Da un lato ci sono le fotografie artistiche, dove si sottintende un atto di creativit&#224; del fotografo: queste fotografie sono equiparate ai libri, nel senso che hanno la stessa tutela (il copyright scade settant&#8217;anni dopo la morte dell&#8217;autore). Dall&#8217;altro ci sono le fotografie che non hanno creativit&#224; e sono semplicemente di tipo descrittivo: questa categoria comprende anche i singoli fotogrammi cinematografici e le foto di opere d&#8217;arte. Queste immagini hanno una protezione che dura vent&#8217;anni. La proposta di legge si occupa solo di quest&#8217;ultimo tipo di fotografie, e porta da venti a <b>settanta</b> anni la loro protezione. In altre parole, non potremmo per esempio usare per altri sette-otto anni una foto che mostra una strada cittadina nei primi anni &#8217;60 per mostrare come i centri storici erano intasati dalle auto.</p>
<p>Ribadisco: stiamo parlando di foto che per definizione del legislatore non hanno alcuna creativit&#224;, che dovrebbe essere il concetto su cui si basa tutto il diritto d&#8217;autore. A questo punto mi sa che il prossimo passo sar&#224; la tutela degli scatti automatici, perch&#233; si dir&#224; che c&#8217;&#232; comunque l&#8217;autorialit&#224; di chi ha posizionato la fotocamera in quel punto e poi ha definito l&#8217;algoritmo che decide il momento in cui la foto viene scattata&#8230;</p>
<p>Ma c&#8217;&#232; una cosa ancora pi&#249; ironica. L&#8217;unico motivo che io vedo alla base di questa proposta di legge &#232; che qualcuno ritiene che in questo modo i fotografi potrebbero guadagnare tanti soldi con i diritti di queste foto, che adesso possono essere usati dopo vent&#8217;anni che non sono pochi ma nemmeno troppi: come ho detto, le foto creative sono gi&#224; tutelate dalla legge. Bene. Pensateci un attimo. Stiamo parlando di foto puramente descrittive, senza nulla di artistico. Se io avessi bisogno di un&#8217;illustrazione di questo tipo e dovessi pagare per usarla, farei molto prima a generare un&#8217;immagine con l&#8217;intelligenza artificiale. Il fatto stesso che questa immagine &#232; una mera descrizione elimina a priori i problemi di una possibile violazione di copyright, e in questo modo non solo non pago nessuno ma non devo neppure aggiungere una didascalia indicante l&#8217;autore. Non so che ne pensiate voi, ma per me una legge come questa sembra solo un boomerang.</p>
 
  					</div>