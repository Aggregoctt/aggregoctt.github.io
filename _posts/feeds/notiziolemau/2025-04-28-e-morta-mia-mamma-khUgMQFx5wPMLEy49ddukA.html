---
author: .mau.
canonical_url: https://xmau.com/wp/notiziole/2025/04/28/e-morta-mia-mamma/
date: '2025-04-28T04:51:43'
excerpt: 'Venerdì mattina è morta mia mamma. Morte improvvisa (io ero a Chiavari e
  stavo per andare a una festa di matrimonio), ma non proprio inaspettata. Una decina
  di giorni fa era passato da lei il medico perché aveva del catarro e le aveva prescritto
  degli antibiotici: ma a parte questa cura &#8211; anche blanda, era [&#8230;]'
image: assets/media/khUgMQFx5wPMLEy49ddukA-fPSEzurmvH_CFh7dxgPNFQ.webp
source: notiziolemau
tags:
- '2025'
- io
title: È morta mia mamma
---
<div>
			<p>Venerd&#236; mattina &#232; morta mia mamma. Morte improvvisa (io ero a Chiavari e stavo per andare a una festa di matrimonio), ma non proprio inaspettata. Una decina di giorni fa era passato da lei il medico perch&#233; aveva del catarro e le aveva prescritto degli antibiotici: ma a parte questa cura &#8211; anche blanda, era solo dell&#8217;Augmentin &#8211; mi ero accorto che quando le telefonavi mi diceva sempre che stava dormendo, e la cosa non mi piaceva affatto. La vigilia di Pasqua sono andato apposta su in montagna per vederla, temendo che sarebbe stata l&#8217;ultima volta, e purtroppo ho avuto ragione: era molto debole ma ancora abbastanza lucida. Gioved&#236; pomeriggio le ho telefonato come tutti i giorni e le ho parlato, ma non saprei dire quanto avesse capito anche se mi aveva riconosciuto.</p>
<p>Mia mamma soffriva di una forma di Parkinson da molto tempo, ma ha continuato a vivere da sola fino all&#8217;inizio dell&#8217;anno scorso, giusto con una signora che veniva negli ultimi tempi ad aiutarla. Alla fine di febbraio dell&#8217;anno scorso, per&#242;, una notte &#232; caduta in bagno e si &#232; rotta quattro costole. I due mesi in cui &#232; rimasta praticamente ferma (lasciamo perdere come non funzionano le cliniche di riabilitazione) hanno sicuramente contribuito a dare il colpo di grazia, soprattutto per la testa che stava gi&#224; perdendo colpi. Quest&#8217;estate sembrava per&#242; essersi un po&#8217; ripresa, e ancora quest&#8217;autunno una volta che sono salito con i ragazzi era fuori ad aspettarci, preoccupata perch&#233; dovevamo andare a pranzo fuori mentre mi aspettavo che avesse gi&#224; mangiato: ma a marzo quando siamo andati al ristorante aveva davvero fatto fatica.</p>
<p>Cosa dire? Quando mor&#236; mio padre non avevo ancora diciott&#8217;anni. Ero un ragazzo, e ho ancora oggi tanti rimpianti per quello che non avevo voluto fare con lui. Con mia mamma, anche senza manifestazioni di affetto esteriore, forse &#232; andata un po&#8217; meglio: ma resta questa sensazione di vuoto anche se erano decenni che vivevamo in due citt&#224; diverse.</p>

 					</div>