---
author: .mau.
canonical_url: https://xmau.com/wp/notiziole/2025/05/08/attenzione-a-scrivere-a-harvard/
date: '2025-05-08T02:51:32'
excerpt: Soprattutto se la vostra competenza grammaticale non Ã¨ perfetta
image: assets/media/mtJ8aoRtXJKGzBO4CuST0Q-h2dGMA9W6AWbQrw5Oj4NeQ.webp
source: notiziolemau
tags:
- '2025'
- curiosita'
title: Attenzione a scrivere a Harvard
---
<div>
			<p>  Ieri si &#232; parlato molto <a href="https://x.com/EDSecMcMahon/status/1919517481313427594">di una lettera</a> spedita dal dipartimento federale americano per l&#8217;educazione (ma non doveva <a href="https://www.theguardian.com/us-news/2025/mar/20/trump-executive-order-education-department">essere smantellato?)</a> all&#8217;Harvard University nella quale Linda McMahon dice al rettore dell&#8217;universit&#224; che non ricever&#224; pi&#249; fondi federali fino a che non seguir&#224; le nuove regole trumpiane. Se ne &#232; parlato non tanto per il contenuto della lettera, quanto perch&#233; sono apparse delle versioni, ufficiosamente fatta partire da Harvard, dove la lettera &#232; stata commentata&#8230; <a href="https://www.msn.com/en-us/news/politics/trump-education-secretary-mocked-after-critics-spot-grammatical-errors-in-harvard-letter/ar-AA1Eics9">indicando tutti gli errori grammaticali</a> in essa presenti. In figura vedete la prima pagina. </p>
<p>Vero o falso? La lettera &#232; indubbiamente stata inviata e il contenuto &#232; quello svarioni compresi, a meno che qualcuno abbia bucato l&#8217;account Twitter di McMahon e fatto fessi anche <a href="https://www.foxnews.com/politics/linda-mcmahon-blasts-harvard-scathing-letter-telling-elite-university-no-longer-get-federal-grants">quelli di Fox News</a>. Potrebbe essere possibile che le correzioni arrivino ufficiosamente da Harvard &#8211; non sono cos&#236; stupidi da pubblicizzare un atto del genere, quindi nel sito dell&#8217;universit&#224; non si trova molto &#8211; ma la mia ipotesi &#232; che le correzioni siano state fatte da qualcuno in rete e lanciate come una specie di meme. Il risultato non cambia molto, del resto: stiamo sempre parlando di un funzionario del dipartimento dell&#8217;educazione (per essere buoni e non pensare che sia farina del sacco di McMahon, anche se sarei pronto a scommettere a favore di questa ipotesi) che non &#232; in grado di scrivere in un inglese formalmente (e non solo: &#8220;systemic&#8221; al posto di &#8220;systematic&#8221; &#232; proprio un errore) corretto. Nulla di cos&#236; strano, purtroppo, e non credo che a chi ha votato Trump la cosa importi pi&#249; di tanto, anzi.</p>
<p>Quello che mi preoccupa &#232; invece che Harvard abbia dovuto creare un corso di recupero di matematica (&#8220;remedial math course&#8221;) perch&#233; troppe matricole non sapevano nulla, nemmeno rispetto alle lasche richieste dei college americani. Fox ovviamente <a href="https://www.foxnews.com/media/harvards-remedial-math-course-reignites-concerns-over-test-optional-pandemic-policies">la butta in politica</a>, ma anche in questo caso io credo che non sia tanto importante il perch&#233;, quanto il fatto che qualcosa del genere sia necessario. La china sta diventando sempre peggiore.</p>
 
  					</div>