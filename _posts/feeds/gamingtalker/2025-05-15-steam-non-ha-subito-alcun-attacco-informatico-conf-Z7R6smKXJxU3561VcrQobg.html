---
author: Alessandro Zangrandi
canonical_url: https://www.gamingtalker.it/notizie/135430/steam-non-ha-subito-alcun-attacco-informatico-conferma-valve/
date: '2025-05-15T11:11:24'
excerpt: Valve risponde ad un recente leak di SMS contenenti codici per l'accesso
  a Steam.
image: assets/media/Z7R6smKXJxU3561VcrQobg-PemFGUltNbJyzEKUaoCNYA.webp
source: gamingtalker
tags:
- Notizie
- PC
- Steam
- Valve
title: Steam non ha subito alcun attacco informatico, conferma Valve
---
<div>
			
<p>Nella giornata di ieri &#232; circolata una voce di corridoio secondo cui i sistemi di <strong>Steam</strong> sarebbero stati violati: tutto &#232; iniziato quando un utente di un forum russo ha detto di essere in possesso dei dati di 89 milioni di utenti della piattaforma di Valve e che era disposto a venderli per 5.000 dollari.</p>



<p>Un campione di questi dati presenta codici per l'autenticazione a due fattori di Steam inviati via SMS a numerosi numeri di telefono, e questo ha portato a speculazioni su un possibile data breach di milioni e milioni di account di Steam. Tuttavia, a parte un eventuale leak del proprio numero di telefono, non c'&#232; nulla di cui preoccuparsi.</p>



<p>In un <a href="https://steamcommunity.com/games/593110/announcements/detail/533224478739530146" target="_blank" rel="noreferrer noopener">comunicato pubblicato questa notte</a>, Valve ha fatto sapere di "aver stabilito che non si &#232; verificata alcuna violazione dei sistemi di Steam" e di "stare ancora indagando sull'origine della fuga di messaggi, aggravata dal fatto che tutti i messaggi SMS non sono crittografati durante il transito e vengono instradati attraverso pi&#249; provider lungo il percorso verso il tuo cellulare".</p>



    



<p>"La fuga riguardava vecchi messaggi di testo che includevano codici monouso validi solo per 15 minuti e i numeri di cellulare a cui sono stati inviati. I dati trapelati non associavano i numeri di cellulare a un account di Steam, non contenevano informazioni sulla password, informazioni di pagamento o altri dati personali". </p>



<p>"I vecchi messaggi di testo non possono essere utilizzati per violare la sicurezza del tuo account di Steam e ogni volta che viene utilizzato un codice per modificare l'email o la password di Steam tramite SMS, riceverai una conferma via e-mail e/o messaggi sicuri di Steam", ha aggiunto Valve.</p>



<p>"Non &#232; necessario modificare le password o i numeri di cellulare a seguito di questo evento. &#200; utile ricordarti di considerare sospetti tutti i messaggi di sicurezza dell'account che non hai richiesto esplicitamente. Ti consigliamo anche di configurare l'autenticatore mobile di Steam se non l'hai gi&#224; fatto, poich&#233; ci offre il modo migliore per inviare messaggi sicuri sul tuo account e sulla sicurezza del tuo account".</p>



<p>A non essere ancora chiaro &#232; da dove siano stati rubati questi messaggi: inizialmente si speculava di un leak del database di Twilio, azienda che facilita l'invio di SMS da parte di app e siti web, ma la compagnia ha smentito anch'essa di aver subito un attacco informatico. In ogni caso, una cosa &#232; certa: il vostro account di Steam &#232; al sicuro.</p>
		
						</div>