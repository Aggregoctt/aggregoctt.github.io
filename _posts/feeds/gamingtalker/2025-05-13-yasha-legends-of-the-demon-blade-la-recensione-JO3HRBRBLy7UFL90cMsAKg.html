---
author: Anthony Pacilli
canonical_url: https://www.gamingtalker.it/recensioni/135400/yasha-legends-of-the-demon-blade-recensione/
date: '2025-05-13T16:00:51'
excerpt: 'Yasha: Legends of the Demon Blade è il nuovo gioco dello studio taiwanese
  7QUARK: vediamo come è andata.'
image: assets/media/JO3HRBRBLy7UFL90cMsAKg-2WgUtmbBQeaPpDHjzKdbaw.webp
source: gamingtalker
tags:
- Nintendo Switch
- PC
- PlayStation 4
- PlayStation 5
- Recensioni
- Xbox One
- Xbox Series
- 'Yasha: Legends of the Demon Blade'
title: 'Yasha: Legends of the Demon Blade, la recensione'
---
<div>
			
<p>Nel vasto panorama dei roguelike <strong>Yasha: Legends of the Demon Blade</strong> emerge come un gioco che, pur attingendo ad influenze consolidate, riesce a distinguersi per la sua atmosfera avvolgente e per una proposta che unisce l'azione frenetica di questo tipo di titoli alle possibilit&#224; offerte da un'ampia personalizzazione. Il gioco, sviluppato dal team indie taiwanese 7QUARK, propone tre protagonisti ben distinti, ognuno con una propria visione del conflitto tra umani e demoni, e struttura le sue meccaniche attorno a run ripetibili, notevole personalizzazione e scontri contro boss dalla forte impronta visiva. Un impianto che, almeno sulla carta, promette variet&#224; e profondit&#224;.</p>



 



<h2 class="wp-block-heading">Un'ambientazione ricca di potenziale: tra il Giappone del periodo Edo e il sovrannaturale</h2>



<p>Yasha: Legends of the Demon Blade &#232; ambientato durante il periodo Edo del Giappone, un'epoca storica che evoca subito immagini di samurai, ninja e spiriti misteriosi. Ma dietro questa ambientazione si nasconde un mondo in cui le leggende prendono vita, e la convivenza tra esseri umani e demoni &#232; minacciata dalla crescente potenza della Volpe a Nove Code, una figura che incarna la forza e il caos dei demoni. La storia, purtroppo, non si rivela particolarmente innovativa e segue un classico filone narrativo in cui il protagonista deve fermare la minaccia soprannaturale, ma questo non inficia la forza dell'atmosfera che il gioco riesce a costruire.</p>



<p>La vera essenza del titolo, infatti, sembra risiedere nella leggendaria Demon Blade, una potente spada che i giocatori potranno forgiare raccogliendo frammenti sparsi per il mondo. Il processo di raccolta e potenziamento di questi frammenti diventa uno degli snodi ludici principali del gioco, offrendo ai giocatori una motivazione personale per esplorare e combattere. Tuttavia, &#232; proprio nella mancanza di una narrazione particolarmente approfondita che Yasha: Legends of the Demon Blade mostra uno dei suoi limiti: la scrittura non riesce a mantenere un livello di coinvolgimento costante, spesso risultando un po' piatta o a tratti forzata nei dialoghi. Il risultato finale &#232; una trama che non brilla per originalit&#224;, ma che riesce comunque ad intrattenere, fungendo da contesto per l'azione.</p>



 



<h2 class="wp-block-heading">Un comparto artistico che intriga</h2>



<p>Dal punto di vista artistico, il titolo riesce a convincere con la sua miscela di arte tradizionale giapponese e design fantasy. Gli ambienti, i personaggi e le creature sono caratterizzati da un'attenzione ai dettagli che rende l'esplorazione dei vari livelli particolarmente affascinante. La scelta dell'ambientazione Edo, con i suoi templi, villaggi e montagne, &#232; perfetta per dare vita a un mondo che vive di tradizione e misticismo e che si arricchisce di elementi fantastici attraverso i demoni e le creature soprannaturali che popolano la storia. Ogni scenario &#232; arricchito da colori vivaci e da una cura nei particolari che sottolinea la dedizione riposta dagli sviluppatori nella creazione dell'atmosfera e del mondo di gioco.</p>



<p>L'atmosfera &#232; ulteriormente accentuata da una colonna sonora evocativa, che mescola toni epici e misteriosi, accompagnando le battaglie con melodie che sembrano quasi richiamare tradizionali sonorit&#224; giapponesi. In certi momenti, per&#242;, la ripetitivit&#224; di alcune tracce potrebbe intaccare l'esperienza complessiva, soprattutto nelle fasi non rare di grinding tipiche di un titolo roguelike.</p>



 



<h2 class="wp-block-heading">Gameplay: velocit&#224; e personalizzazione al centro della sfida</h2>



<p>Il gameplay di Yasha: Legends of the Demon Blade si inserisce nel filone dei roguelike, caratterizzandosi per una struttura che premia il miglioramento continuo del personaggio attraverso il raccoglimento di Soul Orbs, che permettono di potenziare le abilit&#224;. Proprio come in ogni buon roguelike, la morte del personaggio &#232; un evento inevitabile: tutti i potenziamenti acquisiti nella run vanno persi, pur lasciando spazio a un miglioramento permanente che rende le successive partite sempre pi&#249; intriganti. L'approccio alla difficolt&#224; &#232; modulabile, poich&#233;, a fronte di un'impostazione di base non troppo semplice, il giocatore ha la possibilit&#224; di scegliere se rendere pi&#249; facile o pi&#249; complessa la propria esperienza grazie proprio a questi miglioramenti.</p>



<p>L'aspetto pi&#249; interessante &#232; la scelta tra tre protagonisti, ognuno con un proprio stile di combattimento unico e un sistema di upgrade che conferisce profondit&#224; strategica al gameplay. Shigure, la ninja immortale, &#232; in grado di combinare diverse katana creando stili d'attacco per adattarsi alle nostre preferenze, mentre Sara, l'Oni emissario, &#232; una maestra della velocit&#224; e della mobilit&#224;, con una focalizzazione su attacchi leggeri e dash veloci. Infine, Taketora, il demone samurai antropomorfo, predilige l'arco e il combattimento a distanza, sacrificando la velocit&#224; in favore di una potenza devastante. Ogni personaggio ha il suo set di abilit&#224; e potenziamenti, con combo e possibilit&#224; di personalizzazione che invogliano a ripetere le missioni per scoprire tutte le sfumature del gameplay.</p>



<p>Le battaglie, sfortunatamente, non sempre sono impeccabili. La parata, una delle meccaniche principali, pu&#242; risultare frustrante, con una finestra di tempo troppo ristretta che rende difficoltoso il suo utilizzo, soprattutto contro ondate di numerosi nemici. Sebbene possa essere una risorsa utile durante i combattimenti con i boss, la parata perde di valore nelle fasi pi&#249; concitate contro i nemici minori, dove schivare e muoversi velocemente sono soluzioni decisamente pi&#249; efficaci.</p>



 



<h2 class="wp-block-heading">Il sistema di progressione e le sfide del roguelike</h2>



<p>La progressione del gioco &#232; fortemente legata alla raccolta di risorse e al miglioramento degli equipaggiamenti. Come detto in precedenza, il titolo si sviluppa su una struttura roguelike che spinge i giocatori a ripetere costantemente le run dopo ogni morte con la possibilit&#224; di ottenere potenziamenti permanenti. </p>



<p>Questo tipo di meccanismo, pur essendo abbastanza comune nel genere, &#232; sempre affascinante per il senso di crescita che offre, dove ogni run ci permette di sperimentare e spingerci al limite sapendo che non tutto andr&#224; perduto. Nei checkpoint tra i vari stage troviamo anche dei negozi con cui interagire: questi luoghi offrono upgrade come cibi che potenziano le abilit&#224; ed amuleti che conferiscono specifici vantaggi, e questo consente di provare ulteriormente le proprie strategie.</p>



 



<h2 class="wp-block-heading">Una proposta solida, ma con margini di miglioramento</h2>



<p>Yasha: Legends of the Demon Blade si presenta come un solido action roguelike, visivamente affascinante e dotato di una discreta variet&#224; ludica, ma ancora ancorato a soluzioni di design piuttosto conservative. Il sistema di combattimento diverte ma non sorprende, il grinding &#232; ben equilibrato ma resta comunque necessario, e la scrittura, pur funzionale, fatica a lasciare un segno profondo. Chi ha gi&#224; esplorato altri titoli del genere, pi&#249; rifiniti o audaci, potrebbe percepire Yasha: Legends of the Demon Blade come un'opera ancora in cerca della propria voce definitiva.</p>



<p>Yasha: Legends of the Demon Blade uscir&#224; su PC, PS4, PS5, Nintendo Switch, Xbox One e Xbox Series il 15 maggio. Un codice per la versione PC &#232; stato gentilmente fornito da Game Source Entertainment.</p>
		
		</div>