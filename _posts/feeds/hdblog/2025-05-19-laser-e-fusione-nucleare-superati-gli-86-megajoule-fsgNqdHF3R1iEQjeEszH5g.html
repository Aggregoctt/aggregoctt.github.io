---
author: HDblog.it
canonical_url: https://www.hdblog.it/green/articoli/n618859/fusione-nucleare-laser-nif-record-energia/
date: '2025-05-19T16:45:00'
excerpt: Nuovi record energetici
image: assets/media/fsgNqdHF3R1iEQjeEszH5g-8yw6hDMnSM83fCsi0CA7vw.webp
source: hdblog
tags:
- Green
title: 'Laser e fusione nucleare: superati gli 8,6 megajoule in esperimenti USA'
---
<div>

<p>Mentre la corsa globale alla<a href="https://www.hdblog.it/fusione-nucleare/"> fusione nucleare</a> prosegue in tutto il globo, gli Stati Uniti segnano un nuovo traguardo attraverso il lavoro del <strong>National Ignition Facility (NIF)</strong>, con sede presso il Lawrence Livermore National Laboratory (LLNL) in California. Negli ultimi esperimenti, i ricercatori hanno <strong>ottenuto una produzione di energia che ha raggiunto 8,6 megajoule</strong>, migliorando nettamente i precedenti risultati. Tuttavia, questi successi, per quanto notevoli, non sono ancora sufficienti per alimentare una rete elettrica.</p>    <p>Il metodo impiegato dal NIF, chiamato <strong>fusione a confinamento inerziale, prevede l'uso di 192 laser ad alta potenza che colpiscono una minuscola capsula contenente isotopi di idrogeno &#8212; deuterio e trizio</strong> &#8212; racchiusi in un involucro d&#8217;oro chiamato hohlraum. Questo processo genera una compressione talmente intensa da portare i nuclei ad unirsi, rilasciando energia. Il procedimento si svolge all&#8217;interno di una camera sferica del diametro di circa 10 metri, in condizioni estremamente controllate.</p>    <p>Nonostante le performance migliorate, la produzione energetica netta rimane ancora troppo bassa per pensare a un'applicazione commerciale. Basti pensare che, per un singolo esperimento del 2022, servivano circa 300 megajoule per alimentare il sistema laser, a fronte di una resa energetica pari a soli 3,15 megajoule. Anche nei recenti test con laser da 2,05 megajoule, l&#8217;output ha raggiunto i 5,2 e successivamente gli 8,6 megajoule, ma resta il fatto che l&#8217;energia totale impiegata per far funzionare l&#8217;intero apparato &#232; di gran lunga superiore.</p><p>Il LLNL ha confermato che<strong> il 23 febbraio 2025 &#232; stato raggiunto l&#8217;&#8220;ignition&#8221; &#8212; ovvero il punto in cui la reazione di fusione produce pi&#249; energia di quella fornita al bersaglio</strong> &#8212; per la settima volta. Non &#232; ancora stato ufficializzato se l&#8217;ultimo risultato da 8,6 megajoule rappresenti l&#8217;ottavo successo di questo tipo, ma fonti vicine al progetto lo ritengono molto probabile.</p>    <p>Il progresso &#232; comunque significativo se si guarda al passato: il primo successo risale al 2022, quando per la prima volta al mondo un esperimento controllato di fusione super&#242; il pareggio energetico sul bersaglio, aprendo una nuova fase di ricerca sperimentale. La conferma di una ripetibilit&#224; di questi risultati rappresenta un passo fondamentale per il settore. In parallelo, si continua a esplorare anche la fusione a confinamento magnetico, impiegata da impianti come ITER in Francia, che si basa su campi magnetici per contenere e riscaldare il plasma.</p>    <p>Il NIF, pur non essendo progettato per la produzione continua di energia, svolge un ruolo essenziale nello studio della fisica della fusione. Il laboratorio ha gi&#224; annunciato che<strong> nei prossimi mesi sono previsti nuovi test con laser ancora pi&#249; potenti, che potrebbero spingere ulteriormente in avanti i limiti attuali della tecnologia.</strong></p>    <p>Gli scienziati impegnati in questo campo ribadiscono che, dopo oltre sessant&#8217;anni di studi, la possibilit&#224; di ottenere una fonte energetica pulita, sicura e praticamente illimitata attraverso la fusione resta una delle sfide scientifiche pi&#249; ambiziose e affascinanti.</p>

	
				


</div>