---
author: HDblog.it
canonical_url: https://www.hdblog.it/microsoft/articoli/n618830/microsoft-teams-antitrust-ue-niente-multa/
date: '2025-05-19T05:55:00'
excerpt: Soluzione "pacifica" e senza ulteriori danni per il colosso di Redmond.
image: assets/media/aBrbP8n6iOFN9n4xqKejFQ-nUm9VmoqpbgBujpsJ6YVBw.webp
source: hdblog
tags:
- Android
- Microsoft
title: 'Microsoft e UE, soluzione su Teams: fuori da Office, niente multe'
---
<div><p>Pare che finalmente <strong>la questione Antitrust tra Microsoft e l&#8217;Unione Europea <a href="https://www.hdblog.it/microsoft-teams/">relativa a Teams</a> sia in risoluzione</strong>: in buona sostanza, Microsoft proporr&#224; l&#8217;app di comunicazione orientata al mondo del lavoro al di fuori della sua suite di produttivit&#224; Office/365, <a href="https://www.hdblog.it/microsoft/articoli/n573099/microsoft-teams-fuori-windows-365-office-365/">come annunciato in precedenza</a>, e l&#8217;UE non comminer&#224; alcuna multa. La disputa &#232; emersa in piena pandemia, nel 2020, e finalmente si &#232; raggiunto un accordo che apparentemente soddisfa tutte le parti.</p>    <p>Pi&#249; o meno cinque anni fa, in piena frenesia da lavoro da casa causato dai <a href="https://www.hdblog.it/coronavirus-wuhan/">lockdown per contenere la pandemia</a>, alcune app pensate proprio per facilitare questo approccio, divennero incredibilmente popolari: una fu Zoom, per esempio, e una fu proprio Teams. <strong>Teams prende molta ispirazione da Slack</strong>, che era gi&#224; in circolazione da diverso tempo, e come &#232; facile immaginare offre molta pi&#249; integrazione con il vasto ecosistema software di Microsoft.</p><p>Il colosso di Redmond infatti ha preinstallato Teams in Windows, per esempio, e l&#8217;ha inserito <strong>appunto in Office 365. Ci&#242; ha attirato le proteste di diversi concorrenti, in particolare Slack, che ha visto uno scenario</strong> di concorrenza sleale: le aziende gi&#224; pagano per un abbonamento a Office, che senso ha pagare anche Slack se una sua variante &#232; gi&#224; inclusa in Office - peraltro super integrata con Windows e gli altri applicativi della suite, come Word, Excel e PowerPoint?</p>    <p><strong>Microsoft quindi scorporer&#224; Teams da Office 365</strong> e in aggiunta si impegner&#224; per offrire maggior compatibilit&#224; cross-platform - per i clienti europei, quantomeno. Dice Nanna-Louise Linde, Senior Vice President di Redmond e principale responsabile delle relazioni con le autorit&#224; europee:</p>

<blockquote>
<p>Gli impegni proposti sono il risultato di discussioni costruttive e in buona fede con la Commissione Europea durate diversi mesi. Riteniamo che rappresentino una soluzione chiara e completa alle preoccupazioni sollevate dai nostri concorrenti e offriranno ai clienti europei una maggiore scelta.</p>
</blockquote></div>