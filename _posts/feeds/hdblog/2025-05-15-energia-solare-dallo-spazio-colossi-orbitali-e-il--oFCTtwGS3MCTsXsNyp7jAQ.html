---
author: HDblog.it
canonical_url: https://www.hdblog.it/green/articoli/n618525/energia-solare-orbita-spacesolar/
date: '2025-05-15T17:30:00'
excerpt: Space Solar punta a stazioni orbitanti giganti per fornire energia solare
  alla Terra grazie a razzi superpesanti
image: assets/media/oFCTtwGS3MCTsXsNyp7jAQ-mkPLZKgRHkVuLyHPOcljAw.webp
source: hdblog
tags:
- Tecnologia
title: 'Energia solare dallo spazio: colossi orbitali e il sogno della trasmissione
  wireless'
---
<div><p>Produrre <a href="https://www.hdblog.it/spazio/">energia nello spazio</a> e inviarla sulla Terra senza cavi: una visione a lungo considerata fantascienza sta lentamente prendendo forma, grazie a una nuova ondata di startup spaziali e a razzi in grado di portare in orbita carichi senza precedenti. &#200; il caso di <strong>Space Solar, azienda britannica</strong> che guarda a un futuro alimentato da centrali solari orbitanti di dimensioni colossali.</p>    <p>L&#8217;idea di ricavare energia solare direttamente dallo spazio non &#232; nuova. Negli anni Settanta la NASA aveva gi&#224; immaginato un sistema da 10 chilometri in orbita capace di generare cinque gigawatt, ma i costi proibitivi e la tecnologia ancora immatura avevano relegato quel progetto nei cassetti. Oggi, per&#242;, le condizioni stanno cambiando: grazie a vettori spaziali pi&#249; potenti e frequenti, come<a href="https://www.hdblog.it/starship/"> Starship di SpaceX</a> o New Glenn di Blue Origin, il costo per trasportare infrastrutture complesse oltre l&#8217;atmosfera &#232; diventato pi&#249; sostenibile.</p>    <p>Space Solar intende sfruttare proprio queste nuove possibilit&#224; per lanciare <strong>Merlin, la sua prima centrale solare spaziale, entro il 2030</strong>. Lunga 400 metri &#8211; quanto quattro campi da calcio messi in fila &#8211; sar&#224; in grado di <strong>trasmettere 30 megawatt di energia sotto forma di microonde dalla media orbita terrestre (MEO)</strong>. Questo basterebbe per alimentare circa 30.000 abitazioni statunitensi, ma per l&#8217;azienda &#232; solo un punto di partenza.</p><p>Il progetto Merlin &#232; costruito secondo un design modulare: tutti i suoi componenti, compresi i robot per l&#8217;assemblaggio autonomo e il sistema per il trasferimento orbitale, potrebbero essere lanciati in un solo viaggio di Starship. Un risparmio notevole in termini di costi e logistica. Il peso complessivo della struttura sar&#224; di circa 80 tonnellate, molto meno della Stazione Spaziale Internazionale, pur occupando una superficie ben pi&#249; estesa.</p>    <p>Il futuro per&#242; si prospetta ancora pi&#249; ambizioso. Space Solar ha gi&#224; pianificato due evoluzioni del progetto: <strong>Kite, una piattaforma da 150 megawatt, e Eagle, un&#8217;enorme stazione larga 1,4 chilometri che dalla geostazionaria dovrebbe trasmettere ben 600 megawatt di energia.</strong> Per quest&#8217;ultima <strong>serviranno otto lanci di Starship</strong>, ma il potenziale &#232; enorme, soprattutto per applicazioni civili e militari in aree isolate.</p>    <p><strong>Il costo complessivo per sviluppare e costruire Merlin &#232; stimato intorno agli 800 milioni di euro</strong>. Tuttavia, sono previste anche versioni pi&#249; piccole e meno costose, pensate per clientela in zone remote o per usi strategici. Secondo Martin Soltau, CEO di Space Solar, i governi potrebbero sostenere questi progetti attraverso strumenti simili ai "Contracts for Difference" gi&#224; adottati nel Regno Unito per incentivare l&#8217;energia eolica.</p>    <p>Attualmente<strong> l&#8217;azienda &#232; alla ricerca di 11,6 milioni di euro per il suo round iniziale di finanziamento</strong>, incoraggiata anche dall&#8217;interesse manifestato da aziende energetiche e settori militari per le tecnologie collegate, come i pannelli fotovoltaici ultraleggeri e l&#8217;assemblaggio orbitale robotizzato.</p>

	
				


</div>