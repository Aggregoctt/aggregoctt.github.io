---
author: HDblog.it
canonical_url: https://www.hdblog.it/games/articoli/n618753/xbox-portatile-uscita-2027-dock-nintendo-switch/
date: '2025-05-17T06:55:00'
excerpt: Lo riferisce il sempre informato Jez Corden di Windows Central.
image: assets/media/BqavueCa7k-xZz3q9piVfA-OWeFxEcpCqXwXEgox-k3ag.webp
source: hdblog
tags:
- Games
title: 'Xbox portatile in uscita nel 2027: dock in stile Nintendo Switch?'
---
<div><p>Microsoft lancer&#224; la sua <strong><a href="https://www.hdblog.it/xbo/">Xbox </a>portatile nel 2027</strong> e avr&#224; una<strong> dock in stile Nintendo Switch </strong>per il collegamento alla TV. L'indiscrezione &#232; lanciata da Jez Corden, giornalista di Windows Central e molto vicino agli ambienti di casa Redmond che riporta informazioni a lui riferite all'interno di un articolo in cui sostanzialmente<strong> smentisce un'altra indiscrezione</strong>: <a href="https://www.hdblog.it/hardware/articoli/n618616/nuova-xbox-basata-armsnapdragon/"><strong>il fatto che la prossima Xbox possa avere un'architettura ARM</strong></a>. </p>    <p>Siamo di fronte ormai all'ennesimo rumor che parla dell'ingresso di Microsoft nel mercato delle console portatili, un obiettivo che &#232; stato tranquillamente <a href="https://www.hdblog.it/games/articoli/n614578/microsoft-phil-spencer-xbox-portatile/"><strong>confermato anche da Phil Spencer stesso</strong></a>, a capo della divisione gaming. Pare ormai certo e imminente invece il<strong> lancio di una ASUS ROG Ally 2 brandizzata Xbox</strong>.</p><p>Andiamo per&#242; a vedere il succo dell'articolo pubblicato da Jez Corden. Stando a quanto fa sapere il giornalista, e dalle informazioni da lui raccolte, <strong>una console Xbox di nuova generazione &#232; prevista nel 2027 </strong>e sar&#224; accompagnata, o non si capisce al momento se sar&#224; un progetto complementare, da una <strong>piattaforma portatile con tanto di docking station </strong>che emuler&#224; di fatto il funzionamento di Nintendo Switch. Corden si aspetta comunque una Xbox che offra agli utenti <strong>un'esperienza tradizionale</strong>, con la possibilit&#224; di caricare i giochi da store PC come Steam ed Epic Games.</p>    <p><strong>Riguardo l'indiscrezione di ieri</strong>, circa la possibilit&#224; che un sistema Xbox futuro possa utilizzare una piattaforma ARM/Snapdragon, <strong>fonti vicine a Windows Central smentiscono di fatto la cosa</strong>. Potrebbero esserci effettivamente dei prodotti di terze parti brandizzati Xbox basati su chip ARM, ma<strong> per quanto riguarda Microsoft l'obiettivo sarebbe, almeno per il momento, mantenere una certa continuit&#224;</strong> con il passato, soprattutto in termini di retrocompatibili&#224;. </p>    <p>Come per tutte le indiscrezioni di questo genere si tratta di cose che possono cambiare nel corso degli anni: quel che &#232; certo comunque &#232; che <strong>Redmond vuole entrare in qualche modo nel mercato degli handheld</strong>. La<a href="https://www.hdblog.it/asus/articoli/n617536/rog-ally-2-xbox-handheld-immagini-reali-specifiche/"> <strong>ASUS ROG Ally 2 marchiata Xbox</strong></a> sar&#224; una sorta di primo assaggio.</p></div>