---
author: HDblog.it
canonical_url: https://www.hdblog.it/tecnologia/articoli/n619424/sistema-gps-lunare-progetto-europeo/
date: '2025-05-23T16:45:00'
excerpt: Testato in Spagna LUPIN, il sistema europeo che guiderà rover e astronauti
  sulla Luna in tempo reale
image: assets/media/NEU3RMrAaEsRDft--KJ0LQ-7Jy3xd5vY51s_Ape2m00FQ.webp
source: hdblog
tags:
- Tecnologia
title: 'LUPIN, il nuovo GPS lunare è tutto europeo: mappa in tempo reale'
---
<div><p>L'Agenzia Spaziale Europea (ESA) ha avviato un progetto innovativo in ambito aerospaziale: si chiama <strong>LUPIN, acronimo di Enabling High-Performance PNT in the Lunar Environment</strong>. Si tratta di una <strong>tecnologia di posizionamento, navigazione e sincronizzazione (PNT) pensata per replicare l&#8217;efficienza del nostro GPS, ma adattata <a href="https://www.hdblog.it/luna/">all&#8217;ambiente lunare</a></strong>.</p>    <p>Alla guida del progetto LUPIN c&#8217;&#232; la multinazionale tecnologica GMV, che ha recentemente completato una fase cruciale di test sul campo, scegliendo l&#8217;isola di Fuerteventura, in Spagna, come scenario naturale per simulare le condizioni lunari. Durante le prove, sono stati utilizzati segnali analoghi a quelli che i rover riceveranno dalla futura rete di satelliti in orbita lunare, la Lunar Communication and Navigation System (LCNS).</p>    <p>I risultati sono promettenti: secondo Steven Kay, project manager per GMV, il sistema ha funzionato con successo su un percorso di 7 chilometri a diverse velocit&#224;, da 0,2 fino a 1,0 metri al secondo. I test si sono svolti in condizioni variabili, comprese simulazioni di luce solare e buio totale, utilizzando solo l&#8217;illuminazione artificiale del veicolo, in modo da replicare le difficolt&#224; dell&#8217;esplorazione notturna sul nostro satellite.</p><p>Oggi, le <strong>missioni lunari come Chang&#8217;e e Chandrayaan utilizzano ancora sistemi di navigazione inerziale, sensori ottici e mappe digitali</strong>. Sebbene affidabili, queste tecnologie non offrono l&#8217;immediatezza e la flessibilit&#224; richieste per operazioni autonome ad alta precisione. I limiti nelle comunicazioni con la Terra &#8212; spesso vincolate alla visibilit&#224; diretta o alla presenza di satelliti-relay &#8212; rallentano ogni decisione.</p>    <p>LUPIN potrebbe rappresentare la svolta: integrando metodi di posizionamento gi&#224; in uso con segnali da satelliti in orbita lunare, render&#224; possibile un orientamento in tempo reale, aprendo la strada a missioni pi&#249; rapide, efficienti e intelligenti. Una sorta di &#8220;Google Maps lunare&#8221;, capace di guidare rover e astronauti tra crateri e rilievi con estrema precisione.</p>    <p>Il progetto fa parte del programma NAVISP dell&#8217;ESA, che promuove soluzioni avanzate di navigazione nello spazio. Se i test continueranno a fornire risultati positivi, LUPIN diventer&#224; <strong>uno strumento essenziale anche per le future missioni NASA, come quelle previste dal <a href="https://www.hdblog.it/artemis/">programma Artemis</a>.</strong></p>    <p>Non &#232; un caso che a marzo l&#8217;agenzia statunitense abbia ottenuto un primo successo con l&#8217;esperimento LuGRE, riuscendo a ricevere segnali GPS terrestri sulla Luna. Un traguardo tecnico che conferma quanto il cammino verso un sistema di navigazione lunare operativo sia gi&#224; avviato.</p>    <p>Il prossimo grande passo? Fare in modo che gli esploratori della Luna possano muoversi con la stessa sicurezza e velocit&#224; con cui oggi ci affidiamo al GPS per trovare una strada sulla Terra.</p></div>