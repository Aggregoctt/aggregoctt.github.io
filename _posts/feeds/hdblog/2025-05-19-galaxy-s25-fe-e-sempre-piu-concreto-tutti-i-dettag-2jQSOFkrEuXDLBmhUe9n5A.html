---
author: HDblog.it
canonical_url: https://www.hdblog.it/smartphone/articoli/n618908/samsung-galaxy-s25-fe-specifiche-fotocamere/
date: '2025-05-19T10:40:00'
excerpt: Il quadro ora è completo
image: assets/media/2jQSOFkrEuXDLBmhUe9n5A-C8aVFo_WRoV_mirSqipHcQ.webp
source: hdblog
tags:
- Android
- Samsung
title: 'Galaxy S25 FE è sempre più concreto: tutti i dettagli sulle fotocamere'
---
<div><p>Passano le settimane e piano piano ci si avvicina al momento in cui Samsung alzer&#224; ufficialmente il velo sul suo prossimo <a href="https://www.hdblog.it/samsung-galaxy-s25-fe/">Galaxy S25 FE</a>, lo smartphone di fascia medio-alta che erediter&#224; alcune delle caratteristiche dei <a href="https://www.hdblog.it/schede-tecniche/samsung-galaxy-s25_i6778/">Galaxy S25</a> per riproporle ad un prezzo pi&#249; competitivo.</p>    <p>Negli scorsi giorni abbiamo visto come i primi dettagli sembrino <a href="https://www.hdblog.it/smartphone/articoli/n618664/galaxy-s25-fe-soc-exynos-2400/">confermare poche novit&#224; lato SoC</a>, mentre possiamo aspettarci <a href="https://www.hdblog.it/smartphone/articoli/n618484/galaxy-s25-fe-risolvere-problema-storico/">qualche miglioramento in pi&#249; sul fronte delle fotocamere</a>, ed &#232; proprio quest'ultimo aspetto ad essere protagonista delle<strong> ultime indiscrezioni riportate da GalaxyClub</strong>.</p><p>Dopo aver visto che Samsung sembra intenzionata a <strong>migliorare la fotocamera anteriore</strong> di S25 FE, che passer&#224; ad un sensore da <strong>12 MegaPixel</strong>, ci&#242; che mancava erano i dettagli sulle altre fotocamere secondarie del comparto posteriore, dal momento che la principale continuer&#224; ad essere <strong>la stessa 50 MP </strong>che troviamo <a href="https://www.hdblog.it/schede-tecniche/samsung-galaxy-s24-fe_i6634/">su S24 FE</a>.</p>    <p>Secondo quanto riferito da Galaxy Club, anche le altre due unit&#224; non porteranno con s&#233; novit&#224; significative, visto che Samsung dovrebbe riproporre ancora una volta la fotocamera<strong> ultra grandangolare da 12 MP</strong>, affiancata da una con <strong>ottica tele 3x e sensore da 8 MegaPixel</strong>.</p>    <p>Questo dettaglio, unito al gi&#224; citato ritorno dell'<a href="https://www.hdblog.it/exynos-2400/">Exynos 2400</a> anche su questo modello, ci mette davanti ad <strong>un aggiornamento annuale davvero troppo conservativo</strong>, specialmente se consideriamo il fatto che la serie FE &#232; ormai solita debuttare con prezzi di listino molto vicini agli 800 euro (S24 FE partiva da 769 euro al lancio), quindi ci si aspetterebbe maggiore attenzione sotto aspetti fondamentali come prestazioni e comparto fotografico. Samsung dovr&#224; inventarsi qualcosa di realmente convincente per riuscire a rendere sensato un prodotto come il prossimo S25 FE.</p></div>