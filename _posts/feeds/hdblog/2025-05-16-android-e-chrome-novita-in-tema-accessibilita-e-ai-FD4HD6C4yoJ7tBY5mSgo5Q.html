---
author: HDblog.it
canonical_url: https://www.hdblog.it/google/articoli/n618729/google-ai-accessibilita-android-chrome/
date: '2025-05-16T15:20:00'
excerpt: Google aggiorna Android e Chrome con AI e funzioni per utenti con disabilità
image: assets/media/FD4HD6C4yoJ7tBY5mSgo5Q-w52VN9yOTbvWceb5v-Lk4Q.webp
source: hdblog
tags:
- Android
- Google
title: 'Android e Chrome: novità in tema accessibilità e AI da Google'
---
<div><p>In occasione della Giornata Mondiale della Consapevolezza sull'Accessibilit&#224;, Google ha annunciato <strong>un ampio pacchetto di aggiornamenti che uniscono <a href="https://www.hdblog.it/ia/">l&#8217;intelligenza artificiale</a> e l&#8217;accessibilit&#224; su Android e Chrome</strong>. L&#8217;obiettivo &#232; rendere la tecnologia pi&#249; inclusiva, offrendo esperienze migliorate soprattutto a utenti con disabilit&#224; visive e uditive. Tra le novit&#224; pi&#249; rilevanti spiccano il potenziamento del lettore TalkBack e l&#8217;evoluzione delle didascalie in tempo reale.</p>          <p><strong>Uno dei miglioramenti pi&#249; significativi riguarda TalkBack</strong>, lo screen reader di Android. Grazie <strong>all'integrazione dei modelli <a href="https://www.hdblog.it/gemini-ai/">AI Gemini</a></strong>, l&#8217;assistente vocale ora permette di<strong> fare domande su ci&#242; che &#232; visibile sullo schermo, come se si stesse dialogando con una persona</strong>. Per esempio, se si &#232; all&#8217;interno di un&#8217;app di shopping, si pu&#242; chiedere informazioni sui materiali dei capi o sulla disponibilit&#224; di sconti. Un importante passo avanti per chi ha una disabilit&#224; visiva, perch&#233; consente una maggiore autonomia nella navigazione e comprensione dei contenuti visivi.</p>    <p>Accanto a TalkBack, anche le<strong> Didascalie Espressive </strong>ricevono un aggiornamento sostanziale. Questo strumento, introdotto l&#8217;anno scorso per trascrivere in tempo reale i dialoghi, ora diventa pi&#249; "umano": l&#8217;AI non solo trascrive, ma rende anche l&#8217;enfasi e l&#8217;intonazione, allungando le vocali per restituire espressioni come "amaaazing" o "nooooo". Inoltre, nuove etichette sonore segnalano suoni come fischi, colpi di tosse o altri rumori ambientali.<strong> La funzione sar&#224; disponibile in inglese nei dispositivi con Android 15 o versioni successive in Stati Uniti, Regno Unito, Canada e Australia</strong>.</p><p>Ma Google non si ferma solo agli utenti finali. Attraverso Project Euphonia, <strong>la compagnia vuole rendere il riconoscimento vocale pi&#249; accessibile anche per le persone con difficolt&#224; nell&#8217;articolazione verbale</strong>. Le risorse open source del progetto sono ora disponibili su GitHub per aiutare gli sviluppatori a creare strumenti personalizzati e modelli capaci di riconoscere schemi vocali non standard. Inoltre, il progetto supporta anche iniziative in Africa, come il Centro per l&#8217;Inclusione Digitale Linguistica, lavorando su dieci lingue africane per migliorare l'accesso al riconoscimento vocale in contesti non anglofoni.</p>    <p> Su Chrome e ChromeOS, gli aggiornamenti si concentrano sulla fruizione dei contenuti. Gli studenti che svolgono esami come l&#8217;SAT o i test Advanced Placement tramite l&#8217;app Bluebook potranno ora utilizzare funzioni come ChromeVox o la dettatura vocale direttamente su Chromebook. Sul browser Chrome per desktop, i PDF scansionati saranno automaticamente elaborati tramite OCR, rendendoli leggibili dai lettori di schermo. E<strong> su Android arriva lo Zoom della pagina</strong>: un&#8217;opzione che consente di <strong>ingrandire il testo senza alterare il layout del sito</strong>, con la possibilit&#224; di personalizzare l&#8217;impostazione per singola pagina o per l&#8217;intera esperienza web.</p></div>