---
author: HDblog.it
canonical_url: https://www.hdblog.it/tecnologia/articoli/n619546/intelligenza-emotiva-chatgpt-studio/
date: '2025-05-24T09:05:00'
excerpt: Uno studio mostra che ChatGPT-4 supera l'uomo nei test di intelligenza emotiva
image: assets/media/1rR5qH9bVfhSpyJvdCDlBA-G3ebfNBJaPGjtkUw2XusAQ.webp
source: hdblog
tags:
- Tecnologia
title: 'ChatGPT-4 supera lâ€™intelligenza emotiva umana nei test: lo dice uno studio'
---
<div><p>Una recente indagine condotta tra l&#8217;Universit&#224; di Ginevra e quella di Berna ha<strong> messo in discussione un pilastro ritenuto a lungo esclusivo dell&#8217;essere umano: l&#8217;intelligenza emotiva</strong>. I risultati sorprendenti dello studio mostrano che alcuni modelli di <a href="https://www.hdblog.it/ia/">intelligenza artificiale</a> &#8211; in particolare<a href="https://www.hdblog.it/chatgpt/"> ChatGPT-4 </a>&#8211; superano gli esseri umani in una serie di test.</p>    <p>La ricerca, pubblicata su Communications Psychology, ha valutato <strong>sei dei pi&#249; avanzati modelli linguistici attualmente disponibili: ChatGPT-4, ChatGPT-o1, Gemini 1.5 Flash, Claude 3.5 Haiku, Copilot 365 e DeepSeek V3</strong>. Ognuno di questi &#232; stato sottoposto a cinque test comunemente utilizzati in ambito accademico e professionale per misurare la capacit&#224; di comprendere, regolare e gestire emozioni. I test prevedevano scenari realistici e coinvolgenti dal punto di vista emotivo, con l&#8217;obiettivo di osservare la reazione dei modelli rispetto al contesto fornito.</p>    <p>La vera sorpresa &#232; arrivata nel confronto diretto con i partecipanti umani: <strong>tutti i modelli AI hanno ottenuto risultati significativamente superiori</strong>. In particolare, ChatGPT-4 non solo ha identificato correttamente le risposte pi&#249; appropriate tra le opzioni disponibili, ma ha anche generato autonomamente nuovi esempi di test sull&#8217;intelligenza emotiva. Questi sono stati poi sottoposti a validazione da parte di persone reali, che ne hanno confermato la qualit&#224;.</p><p>Marcello Mortillaro, uno dei ricercatori principali, ha commentato che i modelli linguistici <strong>sono in grado di adattare i contenuti emotivi al contesto richiesto e di ragionare sulle emozioni con una coerenza sorprendente</strong>. Questo, secondo gli studiosi, indica una vera e propria <strong>competenza emotiva da parte delle AI, che va ben oltre la semplice simulazione</strong>.</p>    <p>Al di l&#224; delle opinioni su esperimenti simili, l&#8217;abilit&#224; delle AI di leggere e interpretare correttamente situazioni cariche di emozioni <strong>potrebbe trovare applicazione in settori ad alto impatto relazionale</strong>. Tra questi, la gestione dei conflitti, il coaching motivazionale, l&#8217;assistenza psicologica di base e la formazione scolastica. </p>    <p>Sempre per restare in team di test sull'AI, &#232; notizia recente che<a href="https://www.hdblog.it/tecnologia/articoli/n614213/ai-supera-test-turing/"> i modelli linguistici avanzati GPT-4.5 di OpenAI e Llama-3.1-405B di Meta sono stati in grado di superare anche il famoso Test di Turing, sebbene in condizioni specifiche</a>. La ricerca ha rivelato che, in sessioni di chat di cinque minuti, gli interrogatori umani spesso confondevano questi modelli AI con partecipanti umani reali. In particolare, GPT-4.5, con un'istruzione mirata a impersonare una "PERSONA", ha raggiunto un tasso di successo del 73%, il che significa che &#232; stato identificato come umano pi&#249; spesso degli umani stessi</p></div>