---
author: HDblog.it
canonical_url: https://www.hdblog.it/google/articoli/n618474/google-nuovo-logo-restyling-gradiente-gemini/
date: '2025-05-14T17:15:00'
excerpt: Un ritocco che la dice lunga sulle priorità di big G per il presente e il
  futuro.
image: assets/media/PlrtGTnmdo3znBlCBZphrg-FoHnT8yqyM_omDmD4Ktpaw.webp
source: hdblog
tags:
- Economia e Mercato
- Google
title: 'Google cambia il logo dopo quasi dieci anni: al centro c''è Gemini'
---
<div><p>Le differenze, spesso, stanno nelle sfumature. Ed &#232; sicuramente il caso del <strong>nuovo logo di Google</strong>, quello che il colosso di Mountain View non ha ancora annunciato apertamente, ma ha gi&#224; cominciato ad integrare sulla propria app mobile, <a href="https://www.hdblog.it/google/articoli/n618164/app-google-nuova-icona-ios-android/">prima su iOS</a> e <a href="https://www.hdblog.it/google/articoli/n618173/google-app-icona-sfumata-pixel-android/">in seguito anche su Android</a>. </p>    <p>L'ultimo cambiamento, prima di questo, <a href="https://www.hdblog.it/2015/09/01/google-nuovo-logo/">risaliva al settembre 2015,</a> ed era stato radicale, con l'introduzione del nuovo logo "G" e della typface denominata Product Sans. Un cambiamento decisamente necessario, che serviva all'azienda per assumere un'identit&#224; pi&#249; moderna, minimale e riconoscibile per identificare non solo i propri prodotti software, ma anche quelli hardware (con una spinta sempre crescente <a href="https://www.hdblog.it/schede-tecniche/google-pixel-9_i6572/">sugli smartphone Pixel</a>), e renderli attuali e desiderabili.</p><p>Quella di oggi non &#232; una rivoluzione, ma un ritocco: la "G" resta infatti quella che conosciamo, ma<strong> a cambiare &#232; la colorazione, non pi&#249; netta ma caratterizzata da un gradiente </strong>che lega il rosso al giallo, il giallo al verde e infine approda al blu, conservando quindi i quattro colori primari che da sempre caratterizzano l'identit&#224; di Google. L'immagine qui sotto mette a confronto il logo appena dismesso (a sinistra) con quello nuovo (a destra).</p><p>&#200; un cambiamento che per alcuni potrebbe passare addirittura inosservato, ma che in realt&#224;<strong> pu&#242; dirci molto delle nuove priorit&#224; dell'azienda</strong> per il suo presente e futuro prossimo. L'utilizzo dei gradienti, infatti, &#232; una soluzione estetica che Google ha utilizzato per definire <a href="https://www.hdblog.it/gemini-ai/">l'intelligenza artificiale di Gemini </a>(e peraltro anche Apple ha adottato un'estetica simile <a href="https://www.hdblog.it/apple-intelligence/">per Apple Intelligence</a>).</p>    <p>Portarla anche sul logo principale indica come proprio<strong> Gemini sia un elemento centrale della strategia di Mountain View.</strong> Se prima il logo comunicava semplicit&#224; e funzionalit&#224;, il gradiente ora suggerisce invece un rapporto con la tecnologia pi&#249; fluido e sorprendente. In generale, in questa prima fase di conoscenza tra il pubblico di massa e gli strumenti dell'intelligenza artificiale, le azienda hanno spesso scelto per le interfacce legate all'AI un design "vivo", con elementi che pulsano, colorazioni dinamiche e una variet&#224; di elementi pensati per aiutare visivamente l'utente ad orientarsi e a comprendere azioni e reazioni di queste inedite modalit&#224; di interazione. </p>    <p>D'altra parte, <a href="https://www.hdblog.it/google/articoli/n617378/material-3-expressive-svelato-leak-google/">lo stile Material 3 Expressive filtrato in questi giorni</a> ci svela come Google stia ripensando i criteri dell'interfaccia di Android con uno stile pi&#249; colorato, movimentato, che pur facendo ancora largo impiego di tonalit&#224; "flat" usa volentieri anche i gradienti proprio per Gemini, e in generale accosta con maggior coraggio forme e tinte differenti.</p></div>