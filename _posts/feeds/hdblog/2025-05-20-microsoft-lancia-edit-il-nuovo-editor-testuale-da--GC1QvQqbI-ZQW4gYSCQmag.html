---
author: HDblog.it
canonical_url: https://www.hdblog.it/microsoft/articoli/n618993/edit-text-editor-open-source-windows/
date: '2025-05-20T07:10:00'
excerpt: 'Arriva Edit su Windows: editor leggero, open source e integrato nel terminale.'
image: assets/media/GC1QvQqbI-ZQW4gYSCQmag-NhtDSmkeCWA8TI02EzGWZg.webp
source: hdblog
tags:
- Windows
- Microsoft
title: Microsoft lancia Edit, il nuovo editor testuale da riga di comando
---
<div><p>Durante la conferenza Build 2025 &#232; stato presentato <strong>Edit on Windows, un nuovo editor testuale da riga di comando </strong>pensato per integrarsi perfettamente nell&#8217;esperienza di sviluppo su <a href="https://www.hdblog.it/windows-10-sun-valley/">Windows</a>. Una volta che sar&#224; reso disponibile, <strong>sar&#224; sufficiente digitare &#8220;edit&#8221; nel prompt dei comandi per avviare questo strumento</strong>, senza bisogno di ricorrere a software esterni o interfacce grafiche aggiuntive.</p>    <p>Edit &#232; stato progettato per essere leggerissimo &#8211; pesa meno di 250 kilobyte &#8211; ma al tempo stesso versatile. Supporta funzionalit&#224; fondamentali come la ricerca e sostituzione, il riconoscimento delle maiuscole e minuscole, le espressioni regolari, il word wrap e l&#8217;apertura di file multipli con la possibilit&#224; di passare rapidamente da uno all&#8217;altro tramite la scorciatoia ctrl + P. Ogni funzione del menu dispone di una scorciatoia da tastiera, rendendo di fatto il flusso di lavoro molto pi&#249; fluido.</p>          <p>Una delle scelte progettuali pi&#249; rilevanti &#232; stata quella di <strong>rendere Edit un editor &#8220;modelless&#8221;, ovvero senza modalit&#224; operative separate</strong> come nel caso di strumenti storici come vim. Come ha spiegato Christopher Nguyen, product manager di Windows Terminal, l&#8217;obiettivo era evitare l&#8217;esperienza frustrante di chi si trova spaesato nei comandi modali e non sa come uscire dal programma. &#8220;Volevamo un editor predefinito per la CLI nei sistemi Windows a 64 bit, che finora ne erano privi. I sistemi a 32 bit avevano ancora il vecchio MS-DOS Edit, ma nelle versioni moderne questa opzione era assente&#8221;, ha spiegato Nguyen.</p>    <p>L&#8217;editor sar&#224; distribuito <strong>inizialmente agli utenti iscritti al programma Windows Insider nei prossimi mesi</strong>. Microsoft ha reso <strong>disponibile anche il codice sorgente di Edit, pubblicato come <a href="https://github.com/microsoft/edit">progetto open source su GitHub</a></strong>, a conferma della volont&#224; di coinvolgere la comunit&#224; nello sviluppo e miglioramento dello strumento.</p>    </div>