---
author: HDblog.it
canonical_url: https://www.hdblog.it/sicurezza/articoli/n619006/replika-ai-garante-privacy-italia-multa-perche/
date: '2025-05-20T08:10:00'
excerpt: Forti dubbi sul trattamento dei dati personali.
image: assets/media/r2ByzlW8G_VErgGl-4YZhA--bKQtql-wref_SL84Dwuzw.webp
source: hdblog
tags:
- Sicurezza
title: 'Replika multato per 5 milioni di euro: il Garante privacy contro l''amico
  virtuale'
---
<div><p>Forse non tutti si ricordano di <strong>Replika</strong>, amico virtuale, confidente, terapista, partner romantico e mentore creato per migliorare il benessere emotivo dell'utente e <a href="https://www.hdblog.it/tecnologia/articoli/n566031/replika-chatbot-ia-stop-garante-privacy-perche/">bannato in Italia nel 2023</a> in quanto considerato pericoloso per i minori. Ebbene, il <strong>Garante per la privacy</strong> ha ora sanzionato la societ&#224; americana Luka Inc. che lo gestisce per <strong>5 milioni di euro</strong> e, contestualmente, ha avviato una <strong>nuova istruttoria</strong> per verificare il corretto <strong>trattamento dei dati personali</strong> utilizzati per addestrare il <a href="https://www.hdblog.it/ia/">modello di intelligenza artificiale generativa</a> su cui si basa il chatbot.</p>    <p>Il Garante ha "accertato la violazione delle disposizioni contestate nel febbraio 2023, quando aveva disposto il blocco dell'applicazione":</p>

<ul>
	<li>le modalit&#224; di trattamento dei dati personali non presentano <strong>basi giuridiche</strong></li>
	<li>la politica sulla privacy &#232; <strong>inadeguata</strong></li>
</ul><p>Al 2 febbraio 2023 Luka "non prevedeva alcun meccanismo per la verifica dell'et&#224; degli utenti, n&#233; all'atto della registrazione al servizio, n&#233; durante il suo utilizzo, bench&#233; la societ&#224; dichiarasse di escludere i minorenni tra i potenziali utenti". Gli accertamenti tecnici effettuati dal Garante hanno evidenziato un <strong>sistema di verifica dell'et&#224; del tutto inadeguato</strong>.</p>    <p>Luka Inc. dovr&#224; ora fornire chiarimenti sul trattamento dei dati <strong>lungo l'intero ciclo di vita</strong> del sistema di intelligenza artificiale generativa utilizzato per Replica:</p>

<blockquote>
<p>In particolare, riguardo alla valutazione dei rischi e alle misure adottate per tutelare i dati nelle varie fasi di sviluppo e addestramento del modello linguistico alla base di &#8220;Replika&#8221;, alle tipologie e categorie di dati utilizzati, all&#8217;eventuale implementazione di misure di anonimizzazione o pseudonimizzazione.</p>
</blockquote></div>