---
author: HDblog.it
canonical_url: https://www.hdblog.it/smartphone/articoli/n619039/meizu-mblu-note-22-pro-5g-smart-ring-occhiali/
date: '2025-05-20T10:50:00'
excerpt: In arrivo anche in Europa.
image: assets/media/xJqhexw5ZsUniBawSi1mnw-q30ZBsjDniVxSEwGcvWLZg.webp
source: hdblog
tags:
- Android
- Meizu
title: Meizu torna sul mercato mondiale con 5 smartphone, occhiali AR e anello smart
---
<div><p>Torniamo a parlare di <strong>Meizu</strong> dopo il lancio di <a href="https://www.hdblog.it/schede-tecniche/meizu-note-16_i6927/">Note 16</a> e <a href="https://www.hdblog.it/schede-tecniche/meizu-note-16-pro_i6928/">16 Pro</a> avvenuto <a href="https://www.hdblog.it/smartphone/articoli/n618265/meizu-note-16-pro-specifiche-immagini-prezzi/">la settimana scorsa</a>: il brand torna prepotentemente sul mercato degli smartphone annunciando la sua nuova lineup di dispositivi. Parte di questi <a href="https://www.hdblog.it/smartphone/articoli/n610675/meizu-mwc-2025-novita/">erano stati mostrati in anteprima a marzo</a> nel corso <a href="https://www.hdblog.it/mwc/">del Mobile World Congress</a>: debuttano dunque sul mercato <strong>Mblu 22, Mblu 22 Pro, Note 22, Note 22 5G e Note 22 Pro 5G</strong>. Con loro vengono presentati anche due dispositivi indossabili, ovvero l'anello <strong>StarV Ring2 </strong>e gli occhiali smart <strong>StarV View </strong>con AR.</p>

<blockquote>
<p>Questo lancio segna il coraggioso rientro di Meizu nel mercato globale, guidato dalla sua strategia All in AI e dall'impegno a fornire ecosistemi innovativi e interconnessi.</p>
</blockquote><p>Meizu Mblu 22 e variante Pro rappresentano l'offerta entry-level del marchio: il primo ha un display da <strong>6,79" HD+ 90Hz</strong>, processore Unisoc e batteria da <strong>5.000mAh</strong>. La fotocamera posteriore &#232; da <strong>13MP</strong>, quella anteriore da 5MP. Mblu 22 Pro integra un processore <strong>Helio G81</strong> di MediaTek, un display da<strong> 6,79" FHD+ 120Hz </strong>e una cam posteriore principale da <strong>50MP</strong>.</p>    <p>La gamma Note 22 &#232; costituita dai modelli Note 22, Note 22 5G e Note 22 Pro 5G. Il primo ha un display da <strong>6,78"</strong>, una cam principale da <strong>108MP</strong> e una batteria da <strong>5.000mAh</strong>. La variante 5G ha una <strong>super batteria da 6.600mAh</strong> e una fotocamera principale da 50MP, mentre il Pro ha una batteria da <strong>6.200mAh</strong>, un display da 6,78" e <strong>si basa sul processore Snapdragon 7s Gen 3</strong> di Qualcomm.</p></div>