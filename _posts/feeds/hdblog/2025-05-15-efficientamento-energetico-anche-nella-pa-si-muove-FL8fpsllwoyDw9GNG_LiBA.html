---
author: HDblog.it
canonical_url: https://www.hdblog.it/green/articoli/n618513/efficientamento-energetico-edifici-pa/
date: '2025-05-15T10:35:00'
excerpt: Report di RSE sugli approcci per la riqualificazione energetica degli edifici
  della pubblica amministrazione.
image: assets/media/FL8fpsllwoyDw9GNG_LiBA--RkQ8B4AAOIEC68EJQ4Pwg.webp
source: hdblog
tags:
- Articolo
title: Efficientamento energetico, anche nella PA si muove qualcosa
---
<div><p>Il <strong>patrimonio edilizio della Pubblica Amministrazione (PA) italiana</strong> comprende oltre <strong>280 milioni di metri quadrati</strong> distribuiti su edifici di varie date, funzioni e localizzazione, spesso vincolati da <strong>tutele storico-paesaggistiche</strong>. Il consumo energetico annuo si aggira intorno a <strong>4,6 Mtep </strong>(milioni di tonnellate equivalenti di petrolio), di cui circa due terzi destinati al <a href="https://www.hdblog.it/green/articoli/n604962/riscaldamento-raffrescamento-incidono-pm25/">riscaldamento</a>, con molte forniture gestite tramite appalti esterni. Questo vasto e complesso sistema coinvolge enti centrali e locali, scuole, ospedali e strutture culturali o sportive, che devono oggi affrontare la sfida della transizione energetica.</p>    <p>La<strong> Direttiva Europea 2023/1791</strong> impone il rinnovamento del <strong>3% annuo</strong> della superficie utile riscaldata e/o raffrescata degli edifici pubblici, con l&#8217;obiettivo di renderli a emissioni zero o quasi. Secondo RSE, circa il 70% del patrimonio pubblico rientrerebbe in questi obblighi, con <strong>200 milioni di metri quadrati interessati</strong> e un potenziale <a href="https://www.hdblog.it/green/guide/n596827/pompa-calore-cose-e-come-funziona-vantaggi/">risparmio energetico</a> di circa 72 ktep l&#8217;anno.</p>    <p>RSE (Ricerca sul Sistema Energetico), in collaborazione con vari ministeri e regioni, ha condotto un&#8217;approfondita analisi del settore intitolata &#8220;I consumi della Pubblica Amministrazione. Soluzioni e impatti economici per edifici pubblici pi&#249; efficienti&#8221; , proponendo strategie sostenibili e criteri di priorit&#224; basati sull&#8217;efficacia economica. La riqualificazione rappresenta una sfida complessa ma anche un&#8217;opportunit&#224; per modernizzare il Paese in modo strutturale e duraturo.</p></div>