---
author: HDblog.it
canonical_url: https://www.hdblog.it/curiosita/articoli/n619086/metatelefono-trend-tiktok-dipendenza/
date: '2025-05-20T14:50:00'
excerpt: un oggetto trasparente per riflettere sulla dipendenza digitale
image: assets/media/S_Gl4etxvSlBCdf3-EZ3RA-DMv7_zc3JQRnKeH8y9193g.webp
source: hdblog
tags:
- Curiosità
title: 'Il metatelefono spopola su TikTok: un finto smartphone contro l’ansia digitale'
---
<div><p>Sembra uno smartphone, ma &#232; solo un pezzo di plastica. Sono questi i presupposti su cui si basa l'ennesimo<strong> tormentone social pubblicato su <a href="https://www.hdblog.it/tiktok/">TikTok </a>dall&#8217;utente @askcatgpt</strong>, che ha scatenato l'immediata curiosit&#224; del web. Tutto nasce dal video in cui impugna un oggetto trasparente rettangolare che, a prima vista, somiglia a un iPhone.</p>    <p>In realt&#224; <strong>si tratta di un &#8220;metatelefono&#8221;,</strong> o meglio, come lo definisce chi lo ha inventato, un piccolo esperimento sociale in forma acrilica. Niente schermo, niente notifiche, nessuna connessione: solo la sagoma di un telefono per simulare il gesto di &#8220;scrollare&#8221; senza farlo davvero. Ecco il primo video capace di superare le 52 milioni di visualizzazioni nel momento in cui scriviamo.</p><p>Dietro questo oggetto apparentemente banale si nasconde un messaggio molto pi&#249; profondo. <strong>Il metatelefono</strong>, realizzato per ora artigianalmente e venduto online a circa 25 dollari (poco meno di 23 euro), <strong>&#232; gi&#224; andato esaurito</strong>. Sulla pagina ufficiale, viene presentato come un &#8220;sostituto simbolico dello smartphone&#8221;, pensato per chi desidera spezzare la catena dell&#8217;iperconnessione senza rinunciare del tutto alla gestualit&#224; ormai automatica legata al telefono.</p>    <p>Lo si tiene in tasca o in mano, proprio come un dispositivo vero. In momenti di ansia o noia, si pu&#242; accarezzare o semplicemente osservare. Un gesto meccanico decisamente curioso, che rivela la dipendenza psicologica dal contatto fisico con il telefono. </p><p>L&#8217;ideatore, amico della stessa Cat, ha voluto testare un&#8217;ipotesi: <strong>si pu&#242; placare la compulsione da smartphone simulandone l&#8217;uso senza tecnologia?</strong> La risposta non &#232; semplice, ma il successo virale del suo oggetto dimostra quanto il tema sia sentito, soprattutto tra i giovani.</p>    <p>Non si tratta del primo esperimento di questo tipo. Negli ultimi anni, i social hanno assistito al ritorno nostalgico di dispositivi meno performanti come i telefoni a conchiglia e le fotocamere digitali, in una sorta di protesta estetica contro il multitasking e la costante reperibilit&#224;. Gruppi di adolescenti, soprattutto negli Stati Uniti, si autodefiniscono<strong> &#8220;neo-luddisti&#8221; e si impongono una &#8220;dieta digitale&#8221;</strong>: mettono via gli smartphone, usano cellulari senza internet e si riappropriano del tempo libero scollegato. Alcuni conservano i telefoni in scatole durante il giorno, per evitarne l&#8217;uso compulsivo. Una forma di autoeducazione che, seppur discutibile nei metodi, evidenzia un disagio crescente.</p>    <p>La dipendenza tecnologica &#232; infatti una realt&#224; sempre pi&#249; riconosciuta anche a livello clinico. <strong>Ogni notifica ricevuta attiva nei nostri circuiti cerebrali una scarica di dopamina</strong>, la stessa sostanza coinvolta nei meccanismi della gratificazione. Scrollare il feed dei social diventa cos&#236; una fonte di micro-ricompense, spesso imprevedibili, che rafforzano il comportamento. Come spiegano diversi esperti, il display dello smartphone possiede un&#8217;attrattiva sensoriale superiore a qualsiasi altro oggetto quotidiano, rendendo difficile resistergli anche nei momenti di vuoto.</p></div>