---
author: HDblog.it
canonical_url: https://www.hdblog.it/microsoft/articoli/n619003/protesta-microsoft-palestina-build/
date: '2025-05-20T07:35:00'
excerpt: Joe Lopez interrompe Nadella e denuncia l’uso militare delle tecnologie Microsoft
image: assets/media/o2XJCVYGo6W1DxKSzWMIxQ-WSqTbS0vyN4SL1UZ_ZnHZg.webp
source: hdblog
tags:
- Economia e Mercato
- Microsoft
title: 'Protesta al Microsoft Build: dipendente accusa l’azienda di complicità a Gaza'
---
<div><p>Poche ore fa, la conferenza annuale<a href="https://www.hdblog.it/microsoft/articoli/n618923/microsoft-build-2025-ai-edge-app-sviluppo-novita/"> Microsoft Build</a> &#232; stata scossa da<strong> una clamorosa protesta interna.</strong> Durante l&#8217;apertura dell&#8217;evento a Seattle, <strong>Joe Lopez, ingegnere nel team hardware Azure</strong>, ha interrotto il keynote del CEO Satya Nadella gridando &#8220;Palestina libera!&#8221;, prima di essere allontanato dalla sicurezza. Ma non &#232; finita qui, infatti, l&#8217;episodio avvenuto davanti a una platea internazionale, &#232; stato seguito dall&#8217;invio di una e-mail indirizzata a migliaia di dipendenti- Al suo interno Lopez spiega le motivazioni della sua azione, denunciando una <strong>presunta complicit&#224; di Microsoft con il governo israeliano nel conflitto a Gaza.</strong></p>    <p>Secondo quanto dichiarato da Lopez, l&#8217;azienda avrebbe fornito <strong>&#8220;accesso speciale&#8221; alle proprie tecnologie </strong>al Ministero della Difesa israeliano, contribuendo indirettamente alle operazioni militari contro la popolazione civile. Nella sua lunga lettera, pubblicata internamente poche ore dopo l&#8217;accaduto, l&#8217;ingegnere racconta un percorso di disillusione: da giovane tecnico entusiasta del ruolo etico della big tech americana, a oppositore deciso della politica aziendale, che definisce "inaccettabile e insensibile".</p>    <p>Microsoft, interpellata dai media, non ha fornito dichiarazioni immediate sull&#8217;accaduto. Tuttavia, in una recente nota ufficiale, l&#8217;azienda aveva comunicato di aver commissionato una revisione interna sull&#8217;utilizzo delle sue tecnologie in Israele, senza per&#242; rilevare violazioni n&#233; implicazioni dirette nell&#8217;uso bellico dell&#8217;AI e dei servizi cloud. La valutazione &#232; stata affidata a una societ&#224; esterna rimasta anonima, alimentando i dubbi di chi, come Lopez, chiede maggiore trasparenza e responsabilit&#224;.</p><p>La protesta non &#232; un caso isolato. Solo poche settimane prima, <strong>due ex dipendenti avevano interrotto l&#8217;evento per il 50&#176; anniversario di Microsoft, accusando i dirigenti di &#8220;trarre profitto dalla guerra&#8221;</strong> e di alimentare un uso distruttivo dell&#8217;intelligenza artificiale. Entrambi facevano parte del collettivo &#8220;No Azure for Apartheid&#8221;, un gruppo attivo all&#8217;interno e all&#8217;esterno di Microsoft che chiede l&#8217;interruzione dei contratti con il governo israeliano.</p>    <p>Secondo quanto riportato da diverse inchieste giornalistiche, <strong>l&#8217;esercito israeliano starebbe infatti facendo ampio uso di servizi offerti da Azure e da strumenti basati su<a href="https://www.hdblog.it/openai/"> OpenAI</a></strong> per raccogliere dati tramite sorveglianza elettronica, trascrivere chiamate e messaggi, e tradurre comunicazioni intercettate. Queste tecnologie, originariamente pensate per uso civile e commerciale, vengono accusate di essere state adattate per scopi militari, in violazione &#8211; secondo gli attivisti &#8211; dei codici etici promossi dalle stesse aziende.</p>    <p>Tra i critici della posizione ufficiale di Microsoft c&#8217;&#232; anche Hossam Nasr, ex dipendente e attivista del movimento, licenziato in seguito a una veglia organizzata davanti alla sede dell&#8217;azienda. Nasr ha definito &#8220;contraddittoria&#8221; la risposta di Redmond, sottolineando come Microsoft affermi da un lato che le sue tecnologie non siano usate per colpire civili, ma dall&#8217;altro ammetta di non avere pieno controllo sull&#8217;uso finale dei propri strumenti da parte dei clienti governativi.</p>    <p>La testimonianza di Lopez si conclude con un appello forte ai colleghi: uscire dal silenzio, sostenere il movimento, e considerare il proprio ruolo non solo come tecnici, ma come cittadini responsabili. &#8220;Un giorno, i miei figli mi chiederanno cosa ho fatto mentre Gaza veniva rasa al suolo&#8221;, scrive. &#8220;Spero che mi perdonino per essere rimasto in silenzio cos&#236; a lungo&#8221;.</p></div>