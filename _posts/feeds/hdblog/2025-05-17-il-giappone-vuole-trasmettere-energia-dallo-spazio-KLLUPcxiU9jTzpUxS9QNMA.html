---
author: HDblog.it
canonical_url: https://www.hdblog.it/tecnologia/articoli/n618757/giappone-trasmettere-energia-spazio-verso-terra/
date: '2025-05-17T11:05:00'
excerpt: Una sonda invierà energia solare in modalità wireless dall'orbita alla Terra.
image: assets/media/KLLUPcxiU9jTzpUxS9QNMA-JKPBv7f6tsMvO_29sQCFZA.webp
source: hdblog
tags:
- Tecnologia
title: Il Giappone vuole trasmettere energia dallo spazio verso la Terra
---
<div><p>Il <strong>Giappone</strong> punta a ridefinire il concetto di <strong>energia pulita</strong>. Il paese del Sol Levante sta preparando l'invio di una <strong>sonda spaziale che sar&#224; in grado di inviare <a href="https://www.hdblog.it/green/articoli/n618525/energia-solare-orbita-spacesolar/">energia solare in modalit&#224; wireless dall'orbita alla Terra</a></strong>. Il satellite potr&#224; trasmettere l'energia solare catturata sfruttando dei ricevitori che potranno convertirla in energia utilizzabile.</p>    <p>Il progetto &#232; chiamato <strong>OHISAMA,</strong> un termine giapponese che significa essenzialmente "sole", e verr&#224; lanciato entro la fine dell'anno. Il satellite avr&#224; un peso di soli 180 kg ed entrer&#224; nella <strong>bassa orbita terrestre</strong>: precisamente circa 400 chilometri sopra il pianeta. Giunto a destinazione, e attraverso un<strong> pannello solare di due metri quadrati</strong>, convertir&#224; l'energia raccolta in microonde.</p>    <p>Cosa succede poi? Le microonde verranno trasmesse a una serie di antenne posizionate a Suwa, in Giappone, e saranno poi <strong>riconvertite in elettricit&#224;</strong>. La potenza iniziale stimata &#232; di circa un <strong>kilowatt</strong>, non proprio tantissimo, dato che sarebbe sufficiente appena per far funzionare una lavastoviglie per un'ora, ma il successo di questo test pu&#242; rappresentare un importante passo in avanti nel concetto di energia pulita.</p>    <p>Se l'impresa dovesse compiersi potrebbe trattarsi soltanto del <strong>primo di una serie di satelliti destinati a orbitare sopra la terra per "ritrasmettere" l'energia solare verso il pianeta</strong> e riutilizzarla per l'uso umano. Dal punto di vista concettuale significherebbe poter <strong>fornire energia giorno e notte</strong>, indipendentemente dalle condizioni meteorologiche, dalle nuvole o dall'oscurit&#224; dovuta alla rotazione terrestre: tutte variabili che, ad oggi, influenzano notevolmente la quantit&#224; di energia generata dai pannelli solari...terrestri.</p><p>Un concetto comunque non del tutto nuovo perch&#233; <strong>la prima idea di trasmettere energia dallo spazio alla terra fu proposta addirittura nel 1968 da Peter Glaser</strong>, ingegnere della NASA durante l'epoca Apollo e, per i mezzi di allora, assolutamente impraticabile per una serie di ragioni (senza contare che l'interesse era tutto centrato sulla corsa alla Luna).</p>    <p>I mezzi, le risorse e i progressi tecnologici rendono oggi questa possibilit&#224; decisamente pi&#249; fattibile: l'<strong>esperimento giapponese</strong> metter&#224; alla prova non solo la capacit&#224; di irradiare energia solare con precisione dall'orbita, ma anche la <strong>capacit&#224; dei sistemi terrestri di ricevere, convertire tale energia e riutilizzarla</strong>. Un inizio di un qualcosa che potrebbe diventare la norma in futuro, con la nascita di <strong>un'infrastruttura globale per l'energia solare</strong>.</p>    <p>La <strong>NASA</strong>, dato che anche gli Stati Uniti sono interessati al progetto, tuttavia avverte: <strong>produrre elettricit&#224; in questo modo potrebbe costare oltre dieci volte in pi&#249;</strong> rispetto le soluzioni green attualmente disponibili. Nel frattempo, per&#242;, il Giappone ci prova anche perch&#233; l'agenzia spaziale statunitense, che sta subendo enormi tagli al budget, ha altre missioni in programma: tra cui il ritorno sulla Luna.</p></div>