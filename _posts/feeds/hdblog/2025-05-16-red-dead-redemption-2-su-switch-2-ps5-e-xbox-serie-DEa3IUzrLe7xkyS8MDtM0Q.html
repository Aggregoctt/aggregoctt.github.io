---
author: HDblog.it
canonical_url: https://www.hdblog.it/games/articoli/n618743/red-dead-redemption-2-switch-2-ps5-xbox-rumor/
date: '2025-05-16T16:15:00'
excerpt: Lo affermano fonti vicine a Rockstar Games.
image: assets/media/DEa3IUzrLe7xkyS8MDtM0Q-sXOJ9ZlUUytgOlXue88t2g.webp
source: hdblog
tags:
- Games
title: Red Dead Redemption 2 su Switch 2, PS5 e Xbox Series X/S entro fine anno |
  Rumor
---
<div><p><strong>Red Dead Redemption 2</strong> torner&#224; quest'anno su <a href="https://www.hdblog.it/nintendo-switch-2/"><strong>Nintendo Switch 2</strong></a> e con una patch dedicata a <strong>PlayStation 5</strong> e <strong>Xbox Series X/S</strong>. A riferirlo sono alcune fonti vicine a Rockstar Games in esclusiva al portale GameReactor.eu: pare che alcune conferme arrivino anche da ambienti vicini a Nintendo stessa, nonch&#233; da altre voci ben informate.</p>    <p>Si tratterebbe di una aggiunta importante alla line-up di titoli di terze parti di Nintendo Switch 2 che gi&#224; annovera, ufficialmente, produzioni del calibro di <strong>Cyberpunk 2077</strong>, <strong>Split Fiction</strong>,<strong> Final Fantasy VII Remake</strong> ed<strong> Elden Ring</strong>, tutte gi&#224; mostrate nel corso del Nintendo Direct di presentazione della console. </p><p>Non &#232; una grossa sorpresa, in fondo. <strong>Red Dead Redemption 2</strong> &#232; annoverato come uno dei migliori giochi di sempre, un <strong>capolavoro western </strong>che ha svelato all'ennesima potenza tutte le potenzialit&#224; del suo predecessore, arrivato proprio di recente sulla prima Nintendo Switch. </p>    <p>L'indiscrezione sostiene che il lancio del gioco sulla nuova console Nintendo sar&#224; accompagnato o anticipato dall'attesa <strong>patch di aggiornamento</strong> per le console di generazione corrente, <strong>PlayStation 5</strong> e <strong>Xbox Series X/S</strong>. Sebbene il titolo sia ovviamente giocabile su entrambe le piattaforme grazie alla retrocompatibilit&#224;, non ha mai infatti ricevuto un aggiornamento che permetta di sfruttare al meglio le potenzialit&#224; delle macchine, <strong>soprattutto in termini di risoluzione e frame rate</strong>, ancora "bloccato" a 30 FPS.</p>    <p>Fino all'annuncio ufficiale, comunque, i piani possono sempre cambiare seppur la voce arrivi da fonti autorevoli rilanciate da una testata molto famosa. La decisione di<strong> <a href="https://www.hdblog.it/games/articoli/n617095/gta-6-e-stato-rinviato-al-2026/">rinviare GTA 6 al maggio 2026</a></strong> ha indubbiamente lasciato un "vuoto" nelle uscite Take-Two dell'ultimo trimestre dell'anno, che si pensa possa essere colmato da una<a href="https://www.hdblog.it/games/articoli/n618167/gta-4-ps5-xbox-switch-remastered/"><strong> rimasterizzazione di GTA 4</strong></a>, da lanciare su console Sony, Microsoft e Nintendo.</p>    <p><strong>Red Dead Redemption 2</strong> si aggiungerebbe alla lista o potrebbe farlo comunque entro il <strong>31 marzo 2026</strong>, cio&#232; prima della fine dell'anno fiscale. Il trimestre successivo sar&#224; dominato poi dall'ingombrante<strong> uscita di GTA 6</strong>, che sar&#224; pi&#249; che sufficiente per i piani del publisher.</p></div>