---
author: HDblog.it
canonical_url: https://www.hdblog.it/portatili/articoli/n618569/huawei-laptop-pieghevole-matebook-fold-ultimate/
date: '2025-05-15T12:40:00'
excerpt: 'Huawei anticipa il MateBook Fold Ultimate Design, in arrivo il 19 maggio:
  sarà il suo primo laptop pieghevole con HarmonyOS PC a bordo.'
image: assets/media/7GLio3RqIGU-sB2uFr2pbw-gP3qFFLbjvs6uCeam7MuWg.webp
source: hdblog
tags:
- Huawei
title: 'Huawei presenterà un laptop con schermo pieghevole: MateBook Fold Ultimate
  Design'
---
<div><p>Sebbene Huawei non abbia ancora diffuso specifiche dettagliate sul<strong> Fold Ultimate Design</strong>, il teaser pubblicato in queste ore non lascia dubbi sulla direzione del progetto: si tratta di un notebook di fascia alta pensato per competere direttamente con prodotti di riferimento come il Lenovo ThinkPad X1 Fold e lo Asus Zenbook 17 Fold. La scelta di inserire il nuovo foldable nella linea &#8220;Ultimate Design&#8221; (la stessa dei costosissimi<a href="https://www.hdblog.it/indossabili/articoli/n601000/huawei-watch-ultimate-design-finitura-in-oro/"> smartwatch placati in oro</a>, per capirci) lascia intendere un posizionamento ultra-premium, con finiture raffinate, materiali di pregio e un&#8217;attenzione particolare al design innovativo. Ma anche caratterizzato da un prezzo che, ci aspettiamo, sar&#224; estremamente elevato. </p><p>Il cuore software del dispositivo sar&#224; <strong>HarmonyOS PC</strong>, sistema operativo lanciato di recente da Huawei con l&#8217;obiettivo di svincolarsi da Windows e costruire un ecosistema integrato tra dispositivi mobili, laptop, tablet e smart home. La presentazione del Fold Ultimate Design non solo segna l&#8217;ingresso di Huawei nel segmento dei laptop con schermo pieghevole, ma conferma anche l&#8217;intenzione dell&#8217;azienda di <strong>consolidare l&#8217;indipendenza tecnologica</strong> dopo anni di restrizioni internazionali. Insomma, sar&#224; un ulteriore passo nella direzione di smarcarsi da Windows nel mercato dei laptop. Visto i precedenti recenti dell'azienda cinese, purtroppo non &#232; detto che questo prodotto verr&#224; commercializzato anche in Europa. </p>    <p>L&#8217;interesse per i dispositivi pieghevoli &#232; in forte crescita anche nel settore dei laptop, ma finora il numero di soluzioni realmente funzionali e mature &#232; stato limitato. Con l&#8217;ingresso di Huawei in questo mercato, potremmo assistere a una spinta importante verso l&#8217;adozione di form factor alternativi, soprattutto in ambito professionale e creativo. La vera svolta, ad ogni modo, potrebbe arrivare solo pi&#249; avanti, quando Apple presenter&#224; il suo chiacchierato primo modello con un grande schermo pieghevole, che potrebbe essere un <a href="https://www.hdblog.it/tablet/articoli/n612222/apple-ipad-mac-pieghevole-macos-ipados/">ibrido tra iPad e Macbook</a>.</p></div>