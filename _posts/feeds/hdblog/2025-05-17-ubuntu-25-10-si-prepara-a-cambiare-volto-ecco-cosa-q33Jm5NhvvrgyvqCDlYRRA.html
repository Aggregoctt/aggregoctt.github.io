---
author: HDblog.it
canonical_url: https://www.hdblog.it/linux/articoli/n618765/ubuntu-25-10-novita-gnome-49/
date: '2025-05-17T07:15:00'
excerpt: Ubuntu 25.10 porterà GNOME 49, supporto VRR, accessibilità UE e integrazione
  con Entra ID
image: assets/media/q33Jm5NhvvrgyvqCDlYRRA-HTf_GxyMfh1dHSeulQZZKw.webp
source: hdblog
tags:
- Linux
title: 'Ubuntu 25.10 si prepara a cambiare volto: ecco cosa ci aspetta'
---
<div><p><strong><a href="https://www.hdblog.it/distro-linux/">Ubuntu 25.10</a>, nome in codice Questing Quokka</strong>, comincia a prendere forma e, con le prime indiscrezioni ufficiali condivise sul forum di Ubuntu Discourse, si delinea un aggiornamento ricco di novit&#224; pensate per utenti, sviluppatori e aziende. Anche se non sar&#224; una versione con supporto a lungo termine (LTS), si tratta comunque di un rilascio importante, essendo l&#8217;ultimo prima di Ubuntu 26.04 LTS previsto per il 2026.</p>    <p>Uno degli aggiornamenti principali riguarda l&#8217;interfaccia grafica: Ubuntu 25.10 includer&#224; GNOME 49, attualmente ancora in fase di sviluppo, ma gi&#224; indicato come il cuore dell&#8217;esperienza desktop. Il team di Canonical ha dichiarato che saranno presenti estensioni della shell aggiornate e un&#8217;interfaccia utente migliorata, in linea con lo sviluppo upstream di GNOME. A completare il pacchetto, arrivano due nuove applicazioni predefinite: Loupe, il visualizzatore immagini, e Ptyxis, un moderno emulatore di terminale, entrambi pensati per offrire un set di strumenti pi&#249; attuale ed efficiente.</p>    <p>Ma l&#8217;attenzione non &#232; solo sull&#8217;estetica o sulle nuove applicazioni: u<strong>na parte significativa dello sviluppo &#232; stata dedicata all&#8217;accessibilit&#224;</strong>. A partire da giugno 2025, l&#8217;Unione Europea inizier&#224; ad applicare il regolamento previsto dall&#8217;European Accessibility Act (EAA). Canonical intende assicurarsi che Ubuntu rispetti pienamente questi requisiti, lavorando a un controllo approfondito di tutte le funzioni accessibili gi&#224; presenti nel sistema operativo.</p><p>Importanti miglioramenti sono previsti anche per chi utilizza schede grafiche NVIDIA. La collaborazione tra Canonical, GNOME e NVIDIA mira a perfezionare l&#8217;esperienza su Wayland, il sistema di gestione grafica che ha progressivamente sostituito X.org. Wayland garantisce maggiore sicurezza e performance, ma ha ancora margini di maturazione. In questa direzione, <strong>Ubuntu 25.10 introduce anche il supporto al VRR (Variable Refresh Rate) nel gestore di finestre Mutter</strong>, con benefici evidenti in termini di fluidit&#224; visiva, in particolare per chi utilizza monitor compatibili e gioca su Linux.</p>    <p>Un altro aspetto rilevante riguarda l&#8217;integrazione aziendale con Microsoft. Ubuntu 25.10 permetter&#224; di registrare i dispositivi direttamente con Microsoft Entra ID, semplificando l'applicazione di policy e la gestione delle identit&#224; nel contesto enterprise. Un ulteriore passo verso una sinergia sempre pi&#249; stretta tra Canonical e l&#8217;ecosistema Microsoft.</p>    <p>Tra le altre novit&#224; in programma troviamo:</p>

<ul>
	<li>sessioni desktop completamente funzionanti su architettura RISC-V;</li>
	<li>una gestione dei permessi migliorata, per un&#8217;esperienza utente pi&#249; fluida;</li>
	<li>l&#8217;integrazione di Landscape direttamente nel programma d&#8217;installazione, facilitando la configurazione automatica e la gestione centralizzata dei dispositivi;</li>
	<li>una documentazione desktop rinnovata, pi&#249; semplice da consultare e pi&#249; accessibile.</li>
</ul>

<p><strong>Ubuntu 25.10 non avr&#224; una lunga durata di supporto</strong>, come da tradizione per le versioni intermedie, ma rappresenter&#224; un importante banco di prova per le tecnologie che troveranno stabilit&#224; nella futura LTS.</p></div>