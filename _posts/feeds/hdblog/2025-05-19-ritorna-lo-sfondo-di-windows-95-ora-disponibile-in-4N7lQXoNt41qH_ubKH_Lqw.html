---
author: HDblog.it
canonical_url: https://www.hdblog.it/microsoft/articoli/n618867/windows-95-wallpaper-4k-download/
date: '2025-05-19T08:05:00'
excerpt: Un utente ha ricreato il celebre sfondo d’installazione di Windows 95 in
  qualità 4K
image: assets/media/4N7lQXoNt41qH_ubKH_Lqw-WN_x7QFpMl91yXPMzem9EQ.webp
source: hdblog
tags:
- Microsoft
title: 'Ritorna lo sfondo di Windows 95: ora disponibile in 4K'
---
<div><p>Anche se sono passati trent&#8217;anni dal lancio di <a href="https://www.hdblog.it/windows-95/">Windows 95</a>, l&#8217;effetto nostalgia continua a colpire nel segno, specialmente tra gli appassionati di tecnologia che hanno vissuto l&#8217;epoca d&#8217;oro del sistema operativo Microsoft. L&#8217;ultima iniziativa in questo senso arriva da un utente di Reddit, conosciuto come international-dish78, che ha riportato in vita un pezzo iconico dell&#8217;esperienza Windows: <strong>lo sfondo utilizzato durante la fase di installazione di Windows 95, questa volta in versione 4K</strong>.</p>    <p>Decisamente riconoscibile dai pi&#249; anziani, ossia coloro che hanno installato il sistema su decine di PC negli anni &#8217;90, &#232; stato meticolosamente ricostruito a partire da immagini originali e rese disponibili in alta risoluzione, anche se risulta comunque leggermente diverso nel risultato finale. Il lavoro &#232; stato condiviso su Reddit, ma ora &#232; accessibile anche tramite OneDrive (in FONTE), dove &#232; possibile scaricare non solo il file in 4K, ma anche tutte le risorse utilizzate, inclusi i singoli elementi grafici e un file Photoshop da circa 195 MB.</p>    <p>L&#8217;immagine originale, secondo quanto riportato da fonti non ufficiali come la Windows Wallpaper Wiki, era una composizione visiva piuttosto semplice: <strong>un collage in scala blu-nera contenente foto di un circuito stampato, una tastiera, un mouse, cavi e CD</strong>. L&#8217;effetto finale veniva ottenuto applicando una mappa di gradiente che dava allo sfondo il suo aspetto peculiare.</p><p> La risoluzione originale era di soli 320x400 pixel per la schermata di avvio, che poi veniva adattata a 640x400 durante il setup, fino a riempire lo schermo una volta caricati i driver grafici.</p>    <p>Nonostante non ci siano dettagli certi sull&#8217;autore dell&#8217;immagine originale, una curiosit&#224; emerge dalla storia interna di Microsoft: <strong>pare che la tastiera utilizzata nello scatto appartenesse a un dipendente chiamato Kevin Kennedy</strong>, che l&#8217;avrebbe prestata al gruppo di lavoro &#8220;dell&#8217;ufficio accanto&#8221; responsabile della composizione. Tuttavia, nessuno sembra ricordare con precisione chi cre&#242; realmente quella grafica.</p>    <p>Oggi, grazie al lavoro appassionato di international-dish78, quello sfondo &#232; di nuovo disponibile in<strong> una qualit&#224; impensabile per l&#8217;epoca: 4K, cio&#232; 3840x2160 pixel</strong>. Per gli appassionati di retrocomputing o semplicemente per chi vuole un tocco vintage sul proprio desktop, questa &#232; un&#8217;occasione imperdibile.</p>    <p>La riedizione non ha alcun fine commerciale, ed &#232; distribuita gratuitamente con il permesso dell&#8217;autore. Volete scaricarla?<a href="https://onedrive.live.com/?id=D6D0AC61374BB5BF%21s9b12f4e5d8fe4170b40d5f16279fb749&amp;cid=D6D0AC61374BB5BF"> Ecco il link ufficiale</a>.</p></div>