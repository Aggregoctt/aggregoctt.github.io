---
author: HDblog.it
canonical_url: https://www.hdblog.it/hardware/articoli/n618831/msi-gaming-monitor-qd-oled-qhd-500-hz/
date: '2025-05-19T06:05:00'
excerpt: Sembrano basati sullo stesso pannello Samsung dell'Odyssey G6 di ultima generazione.
image: assets/media/YPvCTWMm0AIPCa2P7Bogqg-zLvLvFAjlVKZFHqn74Jfww.webp
source: hdblog
tags:
- Windows
- MSI
title: MSI al Computex con due monitor QD-OLED da ben 500 Hz di refresh
---
<div><p>In occasione <a href="https://www.hdblog.it/computex/">del Computex 2025</a>, che partir&#224; tra pochissimo, MSI ha svelato due monitor <strong>QD-OLED da record</strong>: raggiungono infatti addirittura i <strong>500 Hz di frequenza di refresh</strong>. Le specifiche tecniche parlano di un pannello 1440p di Samsung di ultima generazione (la terza), il che ci fa pensare che si tratti esattamente dello stesso <a href="https://www.hdblog.it/hardware/articoli/n618091/samsung-odyssey-oled-g6-monitor-500-hz/">visto sull&#8217;Odyssey G6 di cui vi abbiamo parlato qualche giorno fa</a>, che &#232; in grado di raggiungere esattamente lo stesso refresh.</p>    <p>Anche la diagonale &#232; la stessa. Entrambi i monitor di MSI sono infatti da 27&#8221;. I codici modello sono MPG 271QR QD-OLED X50 e MAG 272QP QD-OLED X50; come potete vedere sono molto simili, e lo stesso vale per le specifiche dei monitor. In effetti l&#8217;unica differenza &#232; che <strong>il primo &#232; dotato di una tecnologia basata sull&#8217;AI</strong> (parole di MSI: a quanto pare c&#8217;&#232; addirittura un coprocessore dedicato, o NPU) che cattura immagini ogni 0,2 secondi e permette di tracciare con estrema rapidit&#224; altri giocatori, ottimizzare i parametri in tempo reale per prestazioni e/o efficienza.</p><p>Tra le altre specifiche tecniche in comune vale la pena segnalare:</p>

<ul>
	<li>Tempo di risposta: 0,03 ms GtG</li>
	<li>Certificazione VESA DisplayHDR 500 TrueBlack</li>
	<li>Tecnologia anti burn-in</li>
	<li>Certificazione ClearMR 21000</li>
</ul>

<p>Per il momento MSI &#232; rimasta vaga sul resto delle specifiche, come per esempio i dettagli sulla base, le dimensioni e il peso, le finiture o le porte a disposizione, per non parlare di prezzi e disponibilit&#224;. Magari in occasione della manifestazione vera e propria ne sapremo di pi&#249;, alla peggio toccher&#224; aspettare qualche settimana. Detto questo, <strong>ci aspettiamo dei listini piuttosto salati</strong> - il Samsung costa l&#8217;equivalente di 1.000 euro circa, nei pochi mercati in cui &#232; attualmente disponibile. E visto che il componente chiave, ovvero il pannello, &#232; con ogni probabilit&#224; lo stesso, non ci discosteremo molto da queste cifre. Detto questo, 500 Hz in QHD... Ci vuole dell&#8217;hardware piuttosto serio per un output del genere - anche ipotizzando il ricorso alla multi-frame gen.</p></div>