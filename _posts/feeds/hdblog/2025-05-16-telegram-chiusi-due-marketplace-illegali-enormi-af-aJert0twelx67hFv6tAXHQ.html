---
author: HDblog.it
canonical_url: https://www.hdblog.it/android/articoli/n618683/telegram-chiusi-mercati-neri-35-miliardi-affari/
date: '2025-05-16T10:20:00'
excerpt: Un brutto colpo per i truffatori online, che si trovano all'improvviso senza
  due risorse preziose per le loro operazioni.
image: assets/media/aJert0twelx67hFv6tAXHQ-xxwFe5A-jtzVOcZ9yn7DHw.webp
source: hdblog
tags:
- Android
title: 'Telegram, chiusi due marketplace illegali enormi: affari per 35 miliardi'
---
<div><p><a href="https://www.hdblog.it/telegram/">Telegram ha</a> annunciato nelle scorse ore la chiusura di due enormi canali sulla propria piattaforma che venivano usati come <strong>mercato nero per la vendita di materiale illecito</strong>, tra cui dati rubati, servizi di riciclaggio di criptovalute e apparecchi di telecomunicazione pirata. Secondo le stime di un&#8217;azienda specializzata nelle blockchain, Elliptic, i due mercati neri avevano un <strong>volume di affari di circa 35 miliardi di dollari</strong>, ben pi&#249; del <a href="https://www.hdblog.it/2017/06/01/Silk-Road-ergastolo-Ross-Ulbricht-dark-web/">famigerato Silk Road</a> di cui si parl&#242; molto qualche anno fa (le stime in quel caso parlavano di 3,4 miliardi di dollari).</p>    <p>I due canali erano entrambi in lingua cinese, e si chiamavano <strong>Xinbi Guarantee e Huione Guarantee</strong>. Quest&#8217;ultimo ha confermato che cesser&#224; ogni attivit&#224; dopo la chiusura del canale Telegram. Secondo Elliptic, l&#8217;operazione rappresenta un duro colpo per i truffatori online, che ora si trovano senza una fonte affidabile di approvvigionamento di dati rubati e un canale sicuro per riciclare il denaro.</p><p>Sono molte le parti che hanno analizzato da vicino le attivit&#224; dei due gruppi. Secondo le autorit&#224; americane, per esempio Huione Guarantee &#232; una sussidiaria di <strong>Huione Group, conglomerata di origine cambogiana</strong> (apparentemente collegata alla famiglia regnante del Paese, gli Hun) che possiede anche Huione Crypto e Huione Pay. Gli USA stanno lavorando gi&#224; da qualche settimana per eliminare completamente dal proprio sistema finanziario Huione per via di sospette attivit&#224; illecite, in particolare relative al riciclaggio di denaro.</p>    <p>Secondo Elliptic, <strong>Huione ha operato alla piena luce del sole per anni su Telegram</strong>, offrendo i propri servizi a, potenzialmente, centinaia di milioni di utenti. Ci sono state alcune sporadiche cancellazioni dei relativi canali, ma il gruppo era ben organizzato con canali di backup ed era sempre in grado di tornare online. Dal canto suo, Telegram si &#232; limitata a dichiarare che certe tipologie di attivit&#224; sono vietate sulla piattaforma e vengono bloccate non appena vengono scoperte.</p></div>