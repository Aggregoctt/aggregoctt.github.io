---
author: HDblog.it
canonical_url: https://www.hdblog.it/apple/articoli/n618880/siri-opzionale-europa-apple-cosa-cambia/
date: '2025-05-19T09:10:00'
excerpt: Il rapporto di Mark Gurman sembra anticipare una rivoluzione per gli utenti
  europei
image: assets/media/kWLYsOA-2YAhy0m6mCw6RQ-TBSk_GZYbYX26XSG4ZvhoQ.webp
source: hdblog
tags:
- Apple
title: 'Siri potrebbe diventare opzionale in Europa: la svolta di Apple'
---
<div><p>Il corposo rapporto <a href="https://www.hdblog.it/smartphone/articoli/n618845/apple-cambia-strategia-ai-siri-ritardo/">pubblicato nelle score ore da Mark Gurman</a>, il quale mette in evidenza alcune delle principali cause che hanno portato Apple ad arrancare sul tema dell'<a href="https://www.hdblog.it/ia/">intelligenza artificiale</a>, ci offre anche una prospettiva interessante riguardo le strategie che Apple sta per implementare al fine di rispondere alle sempre pi&#249; pressanti richieste della Commissione Europea per il rispetto del <a href="https://www.hdblog.it/digital-markets-act-dma/">Digital Markets Act</a> e del <a href="https://www.hdblog.it/digital-services-act/">Digital Services Act</a>.</p>    <p>Al centro della vicenda troviamo ancora una volta Siri, l'assistente integrato sin dal 2011 su iOS (da prima) e su tutti gli altri sistemi operativi della casa di Cupertino (con un'espansione avvenuta gradualmente), il quale potrebbe presto <strong>diventare opzionale per gli utenti europei</strong>.</p><p>Secondo quanto riferito da Gurman, Apple sta lavorando al fine continuare ad espandere il lavoro gi&#224; avviato negli scorsi anni con i suoi sistemi operativi, ovvero quello che ha reso possibile<strong> cambiare tante delle applicazioni predefinite su iOS e iPadOS</strong>, aprendo la possibilit&#224; di impostarne altre diverse da quelle realizzate dall'azienda stessa. Ad esempio, in Europa &#232; ora possibile scegliere app alternative per la gestione di: email, messaggistica, chiamate, filtro chiamate, store applicazioni, navigazione satellitare, browser, traduzione, gestione password, app contactless e tastiere.</p>    <p>L'elenco si &#232; fatto sempre pi&#249; ricco negli anni e<strong> la prossima voce ad essere inclusa sar&#224; quella dedicata all'assistente vocale</strong>, in modo da permettere agli utenti europei di scegliere alternative come ad esempio<strong> Google Assistant</strong> (ovviamente la versione basata su Gemini) o persino i chatbot AI come <strong>ChatGPT</strong> e <strong>DeepSeek</strong>.</p>    <p>Resta da capire quale livello di controllo sul sistema operativo avranno questi agenti di terze parti, ma &#232; chiaro che la richiesta della Commissione &#232; quella di permettere la totale interoperabilit&#224; tra le soluzioni terze e il sistema operativo, quindi ci aspettiamo che le loro funzionalit&#224; siano almeno pari a quelle di Siri.</p>    <p>Allo stesso tempo ci aspettiamo che Apple cerchi di rimandare il pi&#249; possibile l'implementazione di questa novit&#224;, specialmente ora che sta lavorando per rendere Siri un prodotto pi&#249; al passo con i tempi di quanto non lo sia ora.</p></div>