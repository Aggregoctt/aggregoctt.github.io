---
author: HDblog.it
canonical_url: https://www.hdblog.it/spettacolo/articoli/n618739/star-trek-strange-new-worlds-s3-paramount-trailer/
date: '2025-05-17T11:35:00'
excerpt: 'Su Paramount+ torna l’equipaggio dell’Enterprise: nuove avventure, mondi
  e ospiti speciali'
image: assets/media/gYJtsJytQBtd5pkxv5I6ow-oEcKO7NhpwQuSYAE93VSTg.webp
source: hdblog
tags:
- Articolo
title: 'Star Trek torna su Paramount+: la terza stagione dal 17 luglio | Teaser'
---
<div><p>La<strong> terza stagione di Star Trek: Strange New Worlds </strong>&#232; pronta a decollare e far&#224; il suo debutto <strong>su <a href="https://www.hdblog.it/paramount-plus/">Paramount+</a> gioved&#236; 17 luglio </strong>con una doppia puntata d&#8217;esordio. La serie, tra le pi&#249; apprezzate del franchise negli ultimi anni, proseguir&#224; poi con un episodio a settimana ogni gioved&#236;, fino all&#8217;11 settembre, data del finale di stagione. Il pubblico italiano potr&#224; seguirla in contemporanea con gli altri Paesi in cui la piattaforma &#232; attiva, tra cui Stati Uniti, Regno Unito, Francia, Germania, Australia e Giappone. <strong>Confermata gi&#224; anche una quarta stagione, attualmente in lavorazione </strong>a Toronto, segno della solidit&#224; e del successo dello show all&#8217;interno dell&#8217;universo Star Trek.</p>    <p>Questa nuova stagione riparte direttamente dagli eventi mozzafiato che hanno chiuso la seconda: l&#8217;equipaggio della U.S.S. Enterprise, guidato dal carismatico Capitano Pike (interpretato da Anson Mount), dovr&#224; fare i conti con le conseguenze dello scontro con i Gorn, una delle minacce pi&#249; letali mai affrontate. Ma non mancheranno nuove civilt&#224;, pianeti inesplorati e un misterioso antagonista che porter&#224; tensione e sorprese.</p>

<p>Il cast principale &#232; riconfermato quasi interamente: insieme ad Anson Mount, ci saranno <strong>Rebecca Romijn, Ethan Peck, Jess Bush, Christina Chong, Celia Rose Gooding, Melissa Navia, Babs Olusanmokun e Martin Quinn</strong>. A rendere il tutto ancora pi&#249; interessante, alcune guest star di rilievo, tra cui Rhys Darby, Patton Oswalt, Melanie Scrofano, Carol Kane e Paul Wesley, che torna a vestire i panni del giovane James T. Kirk.</p>    <p>Prodotta da CBS Studios insieme a Secret Hideout e Roddenberry Entertainment, la serie &#232; guidata dai co-showrunner Akiva Goldsman e Henry Alonso Myers, con un team produttivo che include anche Alex Kurtzman, figura chiave del recente rilancio del franchise.</p>    <p>Nel frattempo, <strong>il catalogo Star Trek disponibile su Paramount+ continua a espandersi</strong>. Oltre alla nuova stagione, gli abbonati possono vedere titoli come Star Trek: Discovery, Star Trek: Picard, Lower Decks e il prossimo film originale Star Trek: Section 31 con Michelle Yeoh. &#200; in fase di sviluppo anche Starfleet Academy, altra produzione attesa dai fan pi&#249; affezionati.</p>    <p>In attesa del primo trailer, gustiamoci il teaser a seguire.</p></div>