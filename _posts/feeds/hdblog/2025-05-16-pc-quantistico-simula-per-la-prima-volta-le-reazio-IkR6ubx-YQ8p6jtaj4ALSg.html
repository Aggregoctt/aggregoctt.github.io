---
author: HDblog.it
canonical_url: https://www.hdblog.it/tecnologia/articoli/n618643/simulazione-quantistica-reazioni-molecolari/
date: '2025-05-16T15:55:00'
excerpt: Un team australiano simula in tempo reale le dinamiche molecolari usando
  un computer quantistico.
image: assets/media/IkR6ubx-YQ8p6jtaj4ALSg-q2d7efF97n1HAY3nqEc50Q.webp
source: hdblog
tags:
- Tecnologia
title: PC quantistico simula per la prima volta le reazioni molecolari con la luce
---
<div><p>In un laboratorio dell&#8217;Universit&#224; di Sydney, con un singolo ione intrappolato in un chip, si &#232; compiuto un passo fondamentale verso un futuro in cui <strong>i <a href="https://www.hdblog.it/tecnologia-quantistica/">computer quantistici </a>potranno decifrare la chimica pi&#249; complessa dell&#8217;universo</strong>. Per la prima volta, &#232; stata <strong>simulata in tempo reale l&#8217;interazione tra luce e molecole reali</strong> grazie a una tecnologia quantistica. Un&#8217;impresa resa possibile dal lavoro del professore di chimica quantistica Ivan Kassal e del ricercatore Tingrei Tan, all&#8217;interno del Nanoscience Hub dell&#8217;ateneo australiano.</p>    <p>Diversamente da quanto accaduto finora, in cu<strong>i le simulazioni si erano limitate a propriet&#224; statiche come i livelli energetici molecolari</strong>, questo nuovo approccio ha permesso di osservare le trasformazioni che avvengono su scale temporali ultraveloci, tipiche dei processi fotonici. In pratica, gli scienziati sono riusciti a vedere come si modificano i legami chimici quando una molecola viene colpita dalla luce, una dinamica che sfida anche i pi&#249; potenti supercomputer tradizionali.</p>    <p>Per chiarire l&#8217;importanza del risultato, Kassal ha usato una metafora escursionistica: conoscere punto di partenza, vetta e dislivello &#232; utile, ma sapere il percorso esatto che si compie minuto per minuto &#232; tutt&#8217;altra cosa. Con questa analogia ha spiegato come ora, grazie a questa simulazione,<strong> &#232; possibile osservare non solo lo stato iniziale e finale di una reazione, ma ogni istante intermedio</strong>.</p><p>Il potenziale applicativo &#232; vastissimo. Comprendere con maggiore precisione i meccanismi che regolano le reazioni fotochimiche potrebbe portare a <strong>miglioramenti nei pannelli solari, nei farmaci antitumorali basati sulla terapia fotodinamica, nelle protezioni solari e persino nello studio dei danni al DNA causati dai raggi UV</strong>. Processi come la fotosintesi e la fotocatalisi, ancora in parte misteriosi, potrebbero diventare pi&#249; comprensibili grazie a simulazioni di questo tipo.</p>    <p>La tecnica impiegata &#232; sorprendentemente efficiente: invece di usare costosi e ingombranti computer quantistici digitali, gli studiosi hanno adottato un<strong> approccio analogico con un solo ione intrappolato, risparmiando milioni di operazioni computazionali.</strong> Secondo Kassal, un&#8217;analoga simulazione fatta con metodi pi&#249; tradizionali avrebbe richiesto almeno 11 qubit perfetti e 300.000 porte quantistiche entangled, un&#8217;impresa ancora fuori portata con la tecnologia attuale. Il nuovo metodo, al contrario, &#232; risultato circa un milione di volte pi&#249; efficiente in termini di risorse.</p>    <p>Il lavoro si fonda su una precedente ricerca del 2023, in cui il team era riuscito a rallentare le dinamiche quantistiche di un fattore di 100 miliardi per simularle con maggiore controllo. Questa volta, per&#242;, si &#232; andati oltre i modelli astratti e generici, simulando molecole vere e proprie come allene (C&#8323;H&#8324;), butatriene (C&#8324;H&#8324;) e pirazina (C&#8324;N&#8322;H&#8324;), che hanno mostrato chiaramente le potenzialit&#224; di questa tecnica per la chimica del mondo reale.</p>    <p>Il risultato, pubblicato sul Journal of the American Chemical Society, rappresenta uno spartiacque per la simulazione molecolare e suggerisce che anche molecole molto pi&#249; complesse potranno essere esplorate con questo tipo di tecnologie, superando finalmente i limiti dei calcoli classici.</p></div>