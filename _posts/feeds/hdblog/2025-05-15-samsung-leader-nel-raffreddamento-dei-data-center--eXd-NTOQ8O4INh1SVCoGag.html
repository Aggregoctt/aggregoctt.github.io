---
author: HDblog.it
canonical_url: https://www.hdblog.it/mercato/articoli/n618521/samsung-flaktgroup-raffreddamento-data-center/
date: '2025-05-15T08:45:00'
excerpt: Il mercato è in forte espansione.
image: assets/media/eXd-NTOQ8O4INh1SVCoGag-nkAogqXbh9JV-VPjvgZ2WA.webp
source: hdblog
tags:
- Economia e Mercato
title: Samsung leader nel raffreddamento dei data center con l'acquisto di FläktGroup
---
<div><p><strong>Samsung</strong> <strong>ha acquisito per 1,5 miliardi di euro Fl&#228;ktGroup</strong>, azienda tedesca leader nella fornitura di <strong>soluzioni HVAC </strong>(riscaldamento, ventilazione e aria condizionata). L'obiettivo della Big Tech &#232; chiaro: espandere e rafforzare le proprie attivit&#224; in un settore in forte crescita.</p>    <p>Fl&#228;ktGroup offre sul mercato un'ampia gamma di prodotti e soluzioni su misura, inclusi i sistemi HVAC per aeroporti, musei e ospedali. Sono pi&#249; di 60 i grandi clienti, tra cui si annoverano importanti aziende farmaceutiche, biotecnologiche, alimentari, delle bevande e gigafactory. L'azienda con sede a Herne &#232; in particolar modo specializzata nei <strong>sistemi di raffreddamento a liquido e ad aria per data center</strong>, non solo avanzati dal punto di vista tecnologico ma anche capaci di <strong>ridurre i consumi energetici </strong>contribuendo cos&#236; all'abbattimento delle emissioni di carbonio e alla <a href="https://www.hdblog.it/cambiamento-climatico/">lotta al cambiamento climatico</a>.</p>

<blockquote>
<p>Con l'acquisizione di Fl&#228;ktGroup, azienda specializzata in sistemi HVAC applicati, Samsung Electronics ha gettato le basi per diventare leader nel settore HVAC a livello globale, offrendo ai nostri clienti una gamma completa di soluzioni. Il nostro impegno &#232; continuare a investire e sviluppare il settore HVAC, in forte crescita, come motore chiave per la crescita futura - <strong>TM Roh, responsabile ad interim della divisione Device eXperience (DX) di Samsung Electronics</strong></p>
</blockquote><p>Il mercato HVAC applicato &#232; dato in forte espansione in tutto il mondo, la domanda di soluzioni avanzate ed energeticamente efficienti crescer&#224; dai 61 miliardi di dollari del 2024 a <strong>99 miliardi di dollari entro il 2030</strong> con un tasso di crescita annuo dell'8%. Ancora meglio dovrebbe fare il mercato del raffreddamento dei data center con un tasso di crescita annuo del <strong>18%</strong>, spinto in modo particolare <a href="https://www.hdblog.it/ia/">dalle innovazioni dell'intelligenza artificiale generativa</a> e della robotica.</p></div>