---
author: HDblog.it
canonical_url: https://www.hdblog.it/tecnologia/articoli/n619418/cina-motore-ipersonico-mach16/
date: '2025-05-23T17:54:00'
excerpt: Un motore ipersonico cinese brucia cherosene e raggiunge Mach 16 in test
  simulato
image: assets/media/V84eH77iHNeJBYSwGa6s3w-_qPcU77BG2ULn-WWPXPojA.webp
source: hdblog
tags:
- Tecnologia
title: 'Motore ipersonico a detonazione obliqua, nuovo test: voli a Mach 16 pi√π vicini'
---
<div><p><a href="https://www.hdblog.it/tecnologia/articoli/n610410/cina-motore-ipersonico-mach-16/">Dopo un primo test a fine febbraio</a> su un tragitto pi&#249; breve, la Cina ha compiuto <strong>un passo rilevante nello sviluppo dei<a href="https://www.hdblog.it/tecnologia-ipersonica/"> motori ipersonici</a></strong><a href="https://www.hdblog.it/tecnologia-ipersonica/">.</a> Un team di ricercatori finanziati dallo Stato ha infatti testato con successo un motore basato su un vecchio progetto americano, capace di<strong> sostenere onde di detonazione con carburante tradizionale a una velocit&#224; teorica di Mach 16</strong>, cio&#232; sedici volte la velocit&#224; del suono.</p>    <p>Il cuore del test &#232; stato un <a href="https://www.hdblog.it/tecnologie-aerospaziali/"><strong>motore a detonazione obliqua (ODE)</strong></a>, una tipologia di propulsore sperimentale studiato inizialmente negli Stati Uniti a partire dal 1958 ma mai pienamente sviluppato. Il recente esperimento, condotto da scienziati della China Academy of Launch Vehicle Technology (CALT) e della Northwestern Polytechnical University, ha utilizzato cherosene per aviazione RP-3, simile al JP-8 in uso presso l&#8217;esercito statunitense, bruciato in condizioni estreme senza parti mobili nel motore.</p>    <p>Durante il test, pubblicato sulla rivista cinese Journal of Aerospace Power, le onde di detonazione sono state<strong> mantenute per oltre due secondi, simulando un volo a Mach 8 a circa 30 chilometri di altitudine</strong>. Il risultato che segna un avanzamento notevole rispetto a precedenti esperimenti</p><p>Il funzionamento dell&#8217;ODE si basa su <strong>un&#8217;iniezione di carburante ad altissima pressione attraverso ugelli larghi solo 0,3 millimetri</strong>, inseriti in un flusso d&#8217;aria supersonico. Questo flusso viene deviato da una struttura inclinata di 20 gradi con piccole protuberanze, innescando la detonazione. Le riprese ad alta velocit&#224; hanno mostrato fronti di fiamma bianco-azzurra e zone di post-combustione gialle, segno di una combustione parziale ma attiva. Sensori di pressione hanno registrato un picco post-detonazione pari a 272 kilopascal, oltre dieci volte il valore iniziale.</p>    <p>Il gruppo di ricerca guidato da Yang Yang ha osservato che, nonostante il successo, solo il 39% dell&#8217;altezza della camera di combustione ha visto un&#8217;efficace penetrazione del carburante. Problemi di instabilit&#224; nell&#8217;area di scarico e nella parte esterna del flusso evidenziano la necessit&#224; di miglioramenti, suggerendo modifiche al design come iniettori pi&#249; efficienti e camere di miscelazione pi&#249; lunghe.</p>    <p>Il coinvolgimento del CALT, gi&#224; noto per il programma spaziale Long March e per veicoli ipersonici militari, indica che le autorit&#224; cinesi considerano questa tecnologia una priorit&#224; strategica, non solo per la difesa ma anche per future applicazioni civili. L&#8217;obiettivo &#232; rendere operativo un motore che, sebbene proposto dagli USA oltre 60 anni fa, &#232; stato accantonato per le difficolt&#224; nel mantenere la detonazione stabile a velocit&#224; cos&#236; elevate.</p>    <p>Il potenziale d&#8217;impiego di questa tecnologia, infatti, non si limita a velivoli per trasporto passeggeri (ancora lontani nel tempo), ma potrebbe trovare<strong> applicazione pi&#249; immediata in missili a lungo raggio e in proiettili d&#8217;artiglieria guidat</strong>i, capaci di raggiungere bersagli con una precisione e una distanza fino ad oggi inimmaginabili.</p>

</div>