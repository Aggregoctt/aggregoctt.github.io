---
author: HDblog.it
canonical_url: https://www.hdblog.it/tecnologia/articoli/n618638/nasa-punch-bagliore-zodiacale-immagini/
date: '2025-05-16T15:45:00'
excerpt: I nuovi satelliti PUNCH della NASA catturano immagini polarizzate del bagliore
  zodiacale
image: assets/media/O89cUFRkXFm5p25JvBhjiA-bcocRFve7T7lFJs53m7jlA.webp
source: hdblog
tags:
- Tecnologia
title: 'Missione PUNCH: un arcobaleno cosmico nelle nuove immagini NASA'
---
<div><p>  &#200; un&#8217;immagine affascinante quella diffusa da <a href="https://www.hdblog.it/nasa/">NASA </a>nei giorni scorsi: una sfumatura di colori che attraversa il cielo, dal rosso al blu, come <strong>un arcobaleno cosmico impresso sullo sfondo stellato</strong>. Non si tratta per&#242; di un fenomeno ottico visibile a occhio nudo, bens&#236; del risultato di <strong>un&#8217;elaborazione sofisticata condotta da PUNCH</strong>, una nuova<a href="https://www.hdblog.it/tecnologia/articoli/n611544/telescopio-spherex-nasa-missione-spaziale/"> missione formata da quattro piccoli satelliti lanciati il 12 marzo 2025 </a>con un razzo Falcon 9 di SpaceX dalla base spaziale di Vandenberg, in California.</p>    <p>Le immagini provengono dagli strumenti di bordo delle sonde PUNCH (acronimo di Polarimeter to Unify the Corona and Heliosphere) e rappresentano il bagliore zodiacale, una tenue luce diffusa generata dalla riflessione della luce solare sulle minuscole particelle di polvere che orbitano nel Sistema Solare. Il 18 aprile, una delle camere di bordo &#8211; WFI-2 &#8211; ha catturato<strong> una sequenza di immagini utilizzando tre polarizzatori diversi</strong>. La composizione risultante mostra la polarizzazione della luce, cio&#232; la direzione in cui essa si muove dopo essere stata deviata dalle particelle di polvere.</p>    <p>Questo arcobaleno artificiale &#232;, in realt&#224;, <strong>una mappa della luce polarizzata e non rappresenta i colori naturali</strong>. Tuttavia, fornisce un prezioso strumento per interpretare la struttura della corona solare e le dinamiche del vento solare, il flusso continuo di particelle cariche che si propagano dallo strato esterno del Sole. La capacit&#224; di osservare questi fenomeni in tre dimensioni rappresenta un importante passo avanti per la scienza solare.</p><p>Uno degli strumenti pi&#249; delicati del progetto &#232; il NFI (Narrow Field Imager), progettato per oscurare la luce intensa del Sole e osservare i dettagli pi&#249; fini della sua atmosfera esterna. Il 27 aprile, durante la fase di calibrazione, ha immortalato il passaggio della Luna nuova davanti al Sole, sfruttando un apposito &#8220;occulter&#8221; per nascondere il disco solare. In questa occasione, la Luna &#232; apparsa piena perch&#233; illuminata dal chiarore terrestre riflesso, noto come Earthshine.</p>    <p>Parallelamente, le altre due camere grandangolari &#8211; WFI-1 e WFI-3 &#8211; hanno anch&#8217;esse ottenuto le prime immagini del bagliore zodiacale. <strong>Il 16 aprile, questi strumenti hanno immortalato dettagli sorprendenti, come le costellazioni delle Iadi e delle Pleiadi</strong>, la galassia di Andromeda e la familiare forma a &#8220;W&#8221; di Cassiopea. Il risultato &#232; una visione mozzafiato della volta celeste, resa ancora pi&#249; suggestiva dalla sottile foschia luminosa che testimonia la presenza della polvere interplanetaria.</p>    <p>La missione PUNCH, coordinata dal Southwest Research Institute, &#232; progettata per lavorare in sinergia. I quattro satelliti, ognuno con un compito specifico, operano in formazione in orbita terrestre bassa per analizzare la transizione tra la corona solare e il mezzo interplanetario. L&#8217;obiettivo &#232; comprendere meglio l&#8217;origine e il comportamento del vento solare, che pu&#242; avere effetti significativi sul nostro pianeta, interferendo con i satelliti, le comunicazioni radio e le reti elettriche.</p>    <p>Durante il lancio, a bordo del razzo SpaceX c&#8217;era anche <a href="https://www.hdblog.it/spherex/">un&#8217;altra missione della NASA: SPHEREx</a>, uno spettrofotometro a infrarossi progettato per mappare l&#8217;intero cielo visibile in 102 diverse tonalit&#224; di luce infrarossa. Una vera impresa storica, come ha dichiarato Nicky Fox, direttrice del dipartimento scientifico di NASA, sottolineando come SPHEREx offrir&#224; una nuova visione della struttura dell&#8217;universo, molto pi&#249; ampia di quella fornita dal James Webb Space Telescope.</p></div>