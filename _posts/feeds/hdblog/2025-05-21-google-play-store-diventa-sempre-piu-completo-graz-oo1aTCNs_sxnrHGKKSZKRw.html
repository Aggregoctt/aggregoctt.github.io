---
author: HDblog.it
canonical_url: https://www.hdblog.it/google/articoli/n619169/google-play-store-topic-cosa-cambia/
date: '2025-05-21T09:20:00'
excerpt: I Topic e l'ampliamento delle Collections stanno migliorando il Play Store
image: assets/media/oo1aTCNs_sxnrHGKKSZKRw-SDjeQVAsXxE58nqWHGTW_w.webp
source: hdblog
tags:
- Android
- Google
title: Google Play Store diventa sempre pi√π completo grazie ai Topic
---
<div><p>Nel corso del <a href="https://www.hdblog.it/google-io/">Google I/O 2025</a> di ieri sera - <a href="https://www.hdblog.it/google/articoli/n619067/google-io-2025-gemini-ai-novita/">qui tutte le novit&#224;</a> -, sono state annunciate diverse novit&#224; significative destinate al <strong>Google Play Store</strong>, con l'obiettivo di migliorare e personalizzare l'esperienza di scoperta di app e contenuti multimediali per gli utenti. Tra le principali modifiche spiccano l'introduzione di una<strong> nuova funzionalit&#224; denominata Topics</strong> per la navigazione tematica e un'importante espansione della gi&#224; esistente funzionalit&#224; <strong>Collections</strong>  attraverso l'integrazione dell'Engage SDK.</p>

<p>La nuova funzione Topics all'interno del Play Store &#232; stata pensata per permettere agli utenti di <strong>visualizzare contenuti organizzati e suggeriti in base a specifici argomenti di loro interesse</strong>, che potranno spaziare dall'intrattenimento allo sport e oltre. L'intento &#232; quello di consentire un affinamento pi&#249; preciso dei suggerimenti proposti dalla piattaforma, aiutando le persone a trovare contenuti attuali, coinvolgenti e realmente in linea con le proprie passioni.</p>

<p>Questa nuova modalit&#224; di ricerca tematica sar&#224; progressivamente integrata in diverse sezioni del Play Store, inclusa la pagina principale della sezione App e le pagine di dettaglio dei singoli store listing. Il rilascio iniziale di Topics comincer&#224; questo mese negli Stati Uniti, focalizzandosi inizialmente sulla categoria Media e intrattenimento.</p><p>In aggiunta a ci&#242;, Google sta lavorando per potenziare la sua funzionalit&#224; Collections, la quale <strong>aggrega in un unico punto contenuti rilevanti provenienti da diverse applicazioni installate sul dispositivo</strong>, come ad esempio serie TV consigliate da servizi di streaming, video di YouTube la cui visione &#232; stata interrotta o giochi da riprendere. Ora, questo approccio basato su suggerimenti contestuali e pertinenti verr&#224; <strong>esteso e integrato anche all'interno del Google Play Store</strong>, grazie all'utilizzo dell'SDK Engage da parte degli sviluppatori, il cui rollout &#232; previsto nel corso dell'estate, insieme all'introduzione di Topics.</p>

<p>Per quanto riguarda la scorciatoia Collections sulla schermata principale dei dispositivi Android, Google ha annunciato che la sua <strong>distribuzione a livello globale inizia proprio a partire da oggi, 21 maggio</strong>. Tra i primi paesi ad essere inclusi in questa fase di rollout figurano Brasile, India, Indonesia, Giappone e Messico, ma non sono state fornite ulteriori informazioni su future espansioni della disponibilit&#224; di questa scorciatoia in altri mercati, tuttavia ci aspettiamo una diffusione molto rapida di questa funzione anche sul nostro mercato.</p></div>