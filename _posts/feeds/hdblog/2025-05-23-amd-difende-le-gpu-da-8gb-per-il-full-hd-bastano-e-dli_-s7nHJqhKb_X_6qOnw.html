---
author: HDblog.it
canonical_url: https://www.hdblog.it/hardware/articoli/n619517/amd-risponde-critiche-8gb-vram/
date: '2025-05-23T15:45:00'
excerpt: Il nuovo modello Radeon RX 9060 XT arriva in due varianti, ma il taglio da
  8GB non convince tutti
image: assets/media/dli_-s7nHJqhKb_X_6qOnw-DH0klIpIY3NkEJAk0YUCQg.webp
source: hdblog
tags:
- Economia e Mercato
- AMD
title: 'AMD difende le GPU da 8GB: per il Full HD bastano e avanzano'
---
<div><p>Durante il<a href="https://www.hdblog.it/computex/"> Computex 2025</a>, AMD ha svelato una delle sue proposte pi&#249; attese per il gaming in Full HD: la scheda video <a href="https://www.hdblog.it/amd-radeon-rx-9000/"><strong>Radeon RX 9060 XT.</strong></a> Il nuovo modello, pensato per la fascia media, &#232; stato presentato in due versioni distinte: <strong>una da 8GB di memoria video proposta a 299 dollari (circa 275 euro)</strong> e una pi&#249; capiente da 16GB al prezzo di 349 dollari (circa 320 euro). Nonostante la differenza di prezzo relativamente contenuta, <strong>la variante da 8GB ha generato un acceso dibattito</strong> tra appassionati e addetti ai lavori.</p>    <p>Molti utenti hanno espresso perplessit&#224; sulla scelta di proporre ancora nel 2025 una GPU con appena 8GB di VRAM, soprattutto alla luce dei crescenti requisiti di memoria dei giochi pi&#249; recenti. Le critiche si sono fatte sentire <strong>in modo simile a quanto accaduto con Nvidia e la sua<a href="https://www.hdblog.it/nvidia-geforce-rtx-50/"> RTX 5060</a></strong>, disponibile anch&#8217;essa in una sola versione da 8GB. Tuttavia, AMD ha deciso di differenziarsi offrendo una doppia opzione, lasciando agli utenti la libert&#224; di scegliere in base alle proprie esigenze e possibilit&#224; economiche.</p>    <p>A difendere pubblicamente questa scelta &#232; intervenuto Frank Azor, Chief Architect of Gaming Solutions and Gaming Marketing di AMD, che ha spiegato come il mercato delle GPU da 8GB sia ancora estremamente rilevante.</p><p>Secondo Azor, la maggior parte dei giocatori nel mondo pratica gaming competitivo in ambito eSports a 1080p, un ambito che non richiede grandi quantitativi di memoria video. Anzi, molti preferiscono abbassare i dettagli grafici per massimizzare il framerate e ridurre la latenza, rendendo cos&#236; una GPU da 8GB perfettamente adeguata.</p>    <p>Nonostante queste considerazioni, il prezzo resta un punto di discussione:<strong> 299 dollari per una scheda da 8GB viene giudicato da alcuni utenti come troppo elevato</strong>, specialmente in confronto con altre soluzioni gi&#224; presenti sul mercato. Al momento, per&#242;, mancano ancora i dati delle recensioni ufficiali che potranno confermare o smentire le performance effettive della nuova RX 9060 XT.</p>    <p>Secondo le stime condivise da AMD, <strong>il modello da 16GB dovrebbe superare in prestazioni la RTX 5060 Ti da 8GB</strong>, venduta a un prezzo suggerito di 379 dollari (circa 345 euro). Questo posizionamento, se confermato dai test indipendenti, potrebbe rendere la proposta AMD particolarmente competitiva.</p>    <p>In precedenza, le sorelle maggiori RX 9070 e 9070 XT, entrambe con 16GB di memoria, si sono comportate molto bene nei test a 1440p, anche se il margine di prezzo tra i due modelli era talmente ridotto da suscitare dubbi sull&#8217;effettiva convenienza della versione non-XT.</p></div>