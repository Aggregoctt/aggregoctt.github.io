---
author: HDblog.it
canonical_url: https://www.hdblog.it/hardware/articoli/n618571/amd-radeon-rx-9600-xt-uscita-quando/
date: '2025-05-15T11:55:00'
excerpt: C'è anche un'immagine del modello reference... Che però non si potrà acquistare.
image: assets/media/pLXgrZdM9i6MyqIu6I7wfg-ydZAQnaiRCcwLh3VnmtoTw.webp
source: hdblog
tags:
- Windows
- AMD
title: AMD Radeon RX 9600 XT arriva il 21 maggio | Teaser ufficiale
---
<div><p><strong>AMD sveler&#224; la sua <a href="https://www.hdblog.it/amd-radeon-rx-9000/">Radeon RX 9600 XT</a> il 21 maggio</strong> in <a href="https://www.hdblog.it/computex/">pieno Computex</a>, &#232; ufficiale: la societ&#224; americana ha pubblicato un piccolo teaser-promemoria nelle scorse ore su Twitter. La scheda naturalmente non viene menzionata in modo esplicito, ma i dubbi sono ormai meno di zero. Il teaser peraltro include un&#8217;immagine della scheda, ma di cosa si tratti precisamente &#232; oggetto di discussione tra i pi&#249; appassionati.</p>    <p>Per farla breve, &#232; probabile che sia il <strong>modello reference realizzato da AMD stessa</strong> - se fossimo in casa NVIDIA, per capirci, tireremmo in ballo il nome &#8220;Founders Edition&#8221;. Come gi&#224; affermato in passato, con questa generazione di Radeon AMD non intende portare sul mercato dei modelli reference, lasciando ai board partner il compito di commercializzare le schede, ma ci&#242; non significa che non ne abbia prodotta qualcuna.</p><p>Le schede reference hanno sempre un po&#8217; una considerazione speciale tra gli appassionati - alcuni le amano (in genere perch&#233; costano meno), altri le odiano (perch&#233; si prestano meno a overclock e dintorni), ma diventano un po&#8217; un modo immediato di riconoscere il prodotto. Come dicevamo, &#232; molto probabile che AMD abbia prodotto almeno qualche unit&#224; della scheda, ma verosimilmente non saranno vendibili - magari saranno qualche tipo di omaggio aziendale per dipendenti e/o partner coinvolti nel progetto. L&#8217;immagine stessa &#232; molto chiara: &#8220;<strong>render artistico non in vendita</strong>&#8221;, recita una piccola-ma-non-troppo scritta in basso.</p>    <p>In ogni caso, il render conferma alcuni dettagli chiave che, per carit&#224;, si potrebbero definire un po&#8217; il segreto di Pulcinella visto il posizionamento. Un <strong>dissipatore a due sole ventole e un singolo connettore a 8 pin</strong> dovrebbero essere pi&#249; che sufficienti per soddisfare tutte le esigenze termiche ed energetiche di una scheda grafica di fascia bassa. In ogni caso, appuntamento al 21 per tutti i dettagli ufficiali.</p></div>