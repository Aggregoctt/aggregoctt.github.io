---
author: HDblog.it
canonical_url: https://www.hdblog.it/tecnologia/articoli/n619129/robot-umanoidi-controllo-realtime-twist/
date: '2025-05-21T16:45:00'
excerpt: TWIST combina AI e motion capture per un controllo robotico senza precedenti
image: assets/media/XBqIIXapaDFJU9Mur1SgdQ-IP2_gIQn8qjoLGOcwid5ZQ.webp
source: hdblog
tags:
- Tecnologia
title: 'Twist: i robot possono imitare i movimenti umani in tempo reale | Video'
---
<div><p><a href="https://www.hdblog.it/studi-scientifici/">Un team di ricercatori </a>delle universit&#224; di Stanford e Simon Fraser ha presentato un sistema capace di trasformare il modo in cui gli esseri umani interagiscono con i robot umanoidi. Il progetto, denominato <strong>TWIST (Teleoperated Whole-Body Imitation System),</strong> consente ai robot di<strong> replicare con precisione i movimenti del corpo umano in tempo reale</strong>. Un avanzamento che apre nuove possibilit&#224; per l&#8217;uso dei robot in ambienti complessi o pericolosi.</p>    <p>Il cuore del sistema &#232; la combinazione tra <strong>tecnologie di motion capture e algoritmi di apprendimento automatico</strong>, che permettono ai robot di imitare l&#8217;intero spettro dei movimenti umani: dalla camminata alla manipolazione di oggetti, fino a movimenti pi&#249; articolati come il ballo o il sollevamento di carichi. TWIST riesce infatti a interpretare non solo la posizione delle articolazioni, ma anche la loro inclinazione, garantendo una riproduzione fedele e coordinata dei gesti.</p>    <p>Il controllo a distanza dei robot, noto come teleoperazione, non &#232; una novit&#224; in s&#233;. Ma la vera svolta di TWIST sta nella sua capacit&#224; di rispondere in tempo reale ai comandi umani, <strong>superando problemi come i ritardi o i movimenti scattosi</strong>. Questo &#232; reso possibile da un addestramento in due fasi: una prima parte offline, con grandi volumi di dati raccolti in condizioni controllate, e una seconda parte online, con dati pi&#249; snelli ma immediati, per adattarsi rapidamente ai cambiamenti.</p>    <p>Durante i test, il sistema &#232; stato messo alla prova con il robot umanoide G1 prodotto da Unitree Robotics. I risultati hanno dimostrato non solo la precisione del controllo, ma anche la capacit&#224; del robot di affrontare compiti complessi e dinamici. TWIST ha inoltre mostrato compatibilit&#224; potenziale con altri modelli umanoidi, come il T1 di Booster Robotics.</p>    <p>Uno degli aspetti pi&#249; interessanti dello studio &#232; l&#8217;osservazione che i movimenti corporei umani, se analizzati in modo completo, sono sufficienti a dirigere ogni parte del corpo di un robot: gambe, braccia, torso, persino piedi e gomiti. Questo livello di controllo apre la strada alla raccolta di dati su larga scala, utili per addestrare modelli fondamentali di intelligenza artificiale specifici per la robotica.</p>    <p>Le applicazioni pratiche immaginate dagli sviluppatori spaziano dai compiti industriali di precisione alla possibilit&#224; di intervenire in ambienti ostili per l&#8217;uomo, come zone contaminate o scenari di emergenza. Il team, tuttavia, riconosce ancora delle limitazioni: l&#8217;assenza di un feedback visivo o tattile per l&#8217;operatore, la resistenza ancora limitata dell&#8217;hardware nei robot disponibili e la dipendenza da sistemi di motion capture fissi e non trasportabili.</p>    <p>Per superare questi ostacoli, i ricercatori puntano su nuove tecnologie di stima della posa basate su RGB e su miglioramenti dell&#8217;hardware, per rendere il sistema pi&#249; versatile e accessibile. Lo studio, pubblicato sulla piattaforma arXiv, rappresenta un passo concreto verso una collaborazione pi&#249; fluida e intuitiva tra uomo e macchina.</p></div>