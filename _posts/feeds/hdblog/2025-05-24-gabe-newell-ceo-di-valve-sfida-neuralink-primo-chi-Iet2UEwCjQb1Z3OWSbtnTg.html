---
author: HDblog.it
canonical_url: https://www.hdblog.it/tecnologia/articoli/n619548/gabe-newell-starfish-chip-cervello/
date: '2025-05-24T06:55:00'
excerpt: Il CEO di Valve lancia Starfish, chip cerebrali multipli e senza batteria
  previsti per fine 2025
image: assets/media/Iet2UEwCjQb1Z3OWSbtnTg-YUugnPBy8FTxeTV6uIAK9A.webp
source: hdblog
tags:
- Tecnologia
title: 'Gabe Newell, CEO di Valve sfida Neuralink: primo chip cerebrale in arrivo
  nel 2025'
---
<div><p><strong>Gabe Newell, mente dietro Valve</strong> e icona dell&#8217;universo videoludico, &#232; pronto a compiere un nuovo passo in un campo che unisce tecnologia, neuroscienze e ambizione: <a href="https://www.hdblog.it/interfacce-neurali-bci/">le interfacce cervello-computer</a>. Il progetto, che finora era rimasto nell&#8217;ombra, ha un nome ben preciso, <strong>Starfish Neuroscience</strong>, e si prepara a lanciare <strong>entro fine 2025 il suo primo chip cerebrale</strong>. L&#8217;obiettivo? Non &#232; replicare quanto fatto da <a href="https://www.hdblog.it/neuralink/">Neuralink</a>, la startup di Elon Musk, ma proporre un&#8217;alternativa pi&#249; leggera, modulare e meno invasiva.</p>    <p>Starfish nasce nel 2019, quando Newell decide di separare le ricerche neuroscientifiche da Valve, dopo anni di studio delle reazioni biologiche dei giocatori. Dalla misurazione della frequenza cardiaca ai monitor collegati ai lobi delle orecchie per migliorare l&#8217;esperienza in realt&#224; virtuale, il confine tra gioco e mente era gi&#224; stato toccato. Ora per&#242; l&#8217;ambizione &#232; pi&#249; ampia: collaborare con il settore medico e oltre, attraverso chip miniaturizzati capaci di registrare e stimolare l&#8217;attivit&#224; cerebrale.</p>    <p>Secondo Nate Cermak, neuroingegnere del team, il chip progettato sar&#224; capace di operare senza batteria, alimentato a distanza grazie a un consumo energetico di appena 1,1 milliwatt durante il funzionamento normale. Un dettaglio tutt&#8217;altro che banale, considerando che il dispositivo sar&#224; grande solo 2 x 4 millimetri. L&#8217;approccio modulare, che prevede l&#8217;uso simultaneo di pi&#249; impianti su aree diverse del cervello, rappresenta una svolta rispetto alla soluzione unica scelta da Neuralink, che invece impiega un chip da 23 millimetri alimentato da una batteria wireless.</p><p>I dati tecnici diffusi mostrano <strong>un chip in grado di registrare segnali neuronali attraverso 32 elettrodi, con 16 canali attivi contemporaneamente</strong>, oltre a stimolare il cervello con impulsi bipolari. Tra le funzionalit&#224; avanzate anche l&#8217;elaborazione digitale onboard, utile a ridurre la necessit&#224; di trasferimenti dati ad alta banda.</p>    <p>La filosofia di Starfish non si limita per&#242; al solo chip. L&#8217;azienda sta lavorando anche su dispositivi medici complementari, come un sistema di ipertermia di precisione per distruggere tumori con calore mirato, e una tecnologia di stimolazione magnetica transcranica guidata da robot e lettura cerebrale, pensata per affrontare disturbi come la depressione o il disturbo bipolare.</p>    <p>L&#8217;approccio di Starfish si fonda sull&#8217;idea che molte malattie neurologiche derivino da squilibri nella comunicazione tra pi&#249; aree del cervello. Ecco perch&#233; intervenire in modo mirato su pi&#249; zone contemporaneamente potrebbe offrire nuove opportunit&#224; terapeutiche, in particolare in condizioni come il Parkinson.</p>    <p>Sebbene l'applicazione videoludica di questi chip non sia la priorit&#224; attuale, l&#8217;eredit&#224; di Newell e il DNA di Valve non sono scomparsi: resta vivo il sogno di un giorno in cui l&#8217;interazione tra uomo e macchina possa diventare ancora pi&#249; immersiva e profonda anche nei videogiochi. Per ora, il primo passo concreto arriver&#224; a fine 2025, quando Starfish attende l&#8217;arrivo dei suoi primi chip.</p></div>