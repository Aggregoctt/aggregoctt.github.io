---
author: HDblog.it
canonical_url: https://www.hdblog.it/smartphone/articoli/n618998/honor-magic-v5-quando-arriva-spessore-batteria/
date: '2025-05-20T07:55:00'
excerpt: Snapdragon 8 Elite e quasi 6.000 mAh in neanche 9 mm di spessore (da chiuso).
image: assets/media/de5e4Ic_-E7Ff2xagmJlBg-L1b14JGKnQ0K7eV5-tYmww.webp
source: hdblog
tags:
- Android
- Honor
title: 'Honor Magic V5 arriva il mese prossimo: super sottile e potentissimo'
---
<div><p><strong>Il <a href="https://www.hdblog.it/honor-magic-v5/">prossimo smartphone pieghevole di Honor</a> arriva il mese prossimo</strong>, ormai &#232; praticamente certo: un dirigente della societ&#224; ha recentemente reiterato che l&#8217;uscita &#232; pianificata entro la prima met&#224; dell&#8217;anno e, beh, ormai maggio &#232; quasi agli sgoccioli, e a quest&#8217;ora ci sarebbe almeno qualche annuncio di evento.</p>    <p><strong>Il dispositivo si chiamer&#224; con ogni probabilit&#224; Magic V5</strong>, saltando come da tradizione il 4 per una questione di superstizione/scaramanzia molto comune in Asia (la pronuncia del numero assomiglia molto alla pronuncia della parola &#8220;morte&#8221;: insomma &#232; un po&#8217; il loro venerd&#236; 17), e sar&#224; estremamente sottile.</p><p>Secondo recenti indiscrezioni il device scender&#224; addirittura <strong>sotto la soglia dei 9 mm</strong> (da chiuso, naturalmente); per riferimento, il <a href="https://www.hdblog.it/schede-tecniche/honor-magic-v3_i6520/">Magic V3 (in apertura) &#232; spesso 9,2 mm</a>, e gi&#224; quello sembra quasi sfidare le leggi della fisica. &#200; facile che non scenderemo tanto sotto il 9 netto, ma &#232; comunque un traguardo impressionante, soprattutto in virt&#249; della piattaforma hardware, che sar&#224; basata sul Qualcomm Snapdragon 8 Elite (versione a 8 core, nientemeno), e della batteria, che nel complesso dovrebbe essere addirittura da 5.950 mAh.</p>    <p>Questo dato, che peraltro &#232; un upgrade ragguardevole rispetto ai 5.100 mAh del V3, &#232; stato confermato dal TENAA recentemente, con tanto di conferma per la ricarica cablata a 66 W. Per il resto le specifiche tecniche attese indicano un possibile minimo incremento della diagonale del display esterno, che dovrebbe passare da 6,43 pollici a 6,45, e un miglioramento del comparto fotografico soprattutto nella telefoto, che potrebbe salire a <strong>200 MP</strong>.</p></div>