---
author: HDblog.it
canonical_url: https://www.hdblog.it/google/articoli/n618668/google-one-150-milioni-abbonati-ai/
date: '2025-05-16T08:55:00'
excerpt: La nuova offerta con Gemini Advanced ha attratto milioni di utenti al piano
  Premium
image: assets/media/-yBun7dp5RFT2w30EwWC0A-ChydPNX-_q_PFBJMAMfUlQ.webp
source: hdblog
tags:
- Tecnologia
- Google
title: Google One supera 150 milioni di abbonati grazie a Gemini AI
---
<div><p><a href="https://www.hdblog.it/google-one/">Google One</a> continua a crescere a ritmi sostenuti, e forse l'integrazione dell'intelligenza artificiale nei suoi servizi ha fatto davvero la differenza. A distanza di soli 15 mesi dal superamento dei 100 milioni di utenti paganti,<strong> il servizio di abbonamento di Google ha superato la soglia dei 150 milioni di iscritti, segnando un aumento del 50%</strong>. Un balzo significativo, soprattutto se si considera che per raggiungere i primi 100 milioni ci erano voluti quasi sei anni.</p>    <p>Un elemento chiave di questo successo recente &#232; stato sicuramente il lancio del<strong> piano Google One AI Premium, annunciato lo scorso anno in concomitanza con il traguardo dei 100 milioni di abbonati</strong>. Questo piano, dal costo mensile di 21,99 euro, include <a href="https://www.hdblog.it/gemini-ai/">l&#8217;accesso a Gemini Advanced</a> &#8212; la piattaforma AI evoluta di Google &#8212; e offre anche 2 terabyte di spazio di archiviazione su Google Drive. Nonostante il prezzo non sia tra i pi&#249; economici del mercato, il piano ha riscosso un notevole successo, attirando milioni di utenti, come confermato da Shimrit Ben-Yair, vicepresidente e direttore generale di Google One, in un'intervista a Reuters.</p><p>Oltre all'accesso all&#8217;AI, gli abbonati ai<a href="https://one.google.com/intl/it/about/ai-premium/"> piani a pagamento di Google One</a> beneficiano di funzionalit&#224; aggiuntive come il supporto prioritario, la condivisione familiare e strumenti avanzati per Google Foto, molti dei quali ormai disponibili solo agli utenti paganti. I vantaggi sono notevoli rispetto ad altre proposte, soprattutto se si &#232; abituati all'ecosistema Google, tuttavia il servizio non include altri prodotti di punta di Google, come YouTube Music o YouTube Premium, i quali richiedono abbonamenti separati.</p>    <p>Nel tentativo di ampliare il bacino d&#8217;utenza, Google ha inoltre lanciato nel 2024 una versione &#8220;Lite&#8221; del servizio, disponibile attualmente solo in mercati selezionati come l&#8217;India. Con un costo simbolico di 59 rupie indiane (circa 0,65 euro al cambio), <strong>Google One Lite offre esclusivamente 30GB aggiuntivi di spazio cloud</strong>, proponendosi come opzione accessibile in contesti dove il potere d&#8217;acquisto &#232; pi&#249; basso.</p>    <p>Nonostante l'espansione significativa, Google rimane ancora lontana dal dominio dell&#8217;universo degli abbonamenti detenuto da Apple, che nel 2024 ha superato il miliardo di utenti paganti sui suoi vari servizi. Sommando Google One, YouTube e YouTube TV &#8212; quest&#8217;ultimo con oltre 6 milioni di iscritti &#8212; si stima che l&#8217;ecosistema di abbonamenti a pagamento di Google conti tra i 275 e i 325 milioni di utenti.</p></div>