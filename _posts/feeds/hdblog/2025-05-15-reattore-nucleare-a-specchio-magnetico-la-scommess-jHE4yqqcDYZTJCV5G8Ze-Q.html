---
author: HDblog.it
canonical_url: https://www.hdblog.it/green/articoli/n618499/energia-pulita-fusione-magnetica-startup/
date: '2025-05-15T16:40:00'
excerpt: Una startup USA punta alla fusione nucleare con un reattore magnetico innovativo
image: assets/media/jHE4yqqcDYZTJCV5G8Ze-Q-V2dnTT9UrgEHtfV1Bxus4A.webp
source: hdblog
tags:
- Green
title: 'Reattore nucleare a specchio magnetico: la scommessa di Realta Fusion'
---
<div><p>Realta Fusion, societ&#224; spin-off dell'Universit&#224; del Wisconsin, ha appena raccolto 36 milioni di euro in un round di finanziamento di Serie A, consolidando le sue basi per realizzare <strong>un prototipo di <a href="https://www.hdblog.it/fusione-nucleare/">reattore nucleare a fusione </a>entro il 2026</strong>. Il progetto si distingue per un approccio audace, come vedremo a breve.</p>    <p>A differenza della fissione nucleare tradizionale, che genera scorie radioattive e comporta rischi elevati, la fusione promette energia quasi illimitata e senza emissioni di carbonio, imitando ci&#242; che avviene naturalmente nel cuore delle stelle. Dopo decenni di tentativi, il settore ha recentemente visto un primo successo con l&#8217;esperimento del National Ignition Facility (NIF) negli Stati Uniti, che ha ottenuto un bilancio energetico positivo. Ma l&#8217;applicazione commerciale resta ancora lontana.</p>    <p>Oggi, circa 50 startup in tutto il mondo stanno tentando di portare la fusione nucleare fuori dai laboratori e dentro le reti elettriche. Tuttavia, la maggior parte di queste realt&#224; si scontra con l&#8217;ostacolo pi&#249; concreto: la mancanza di fondi prima ancora di raggiungere i primi risultati pratici. Ecco che il finanziamento ottenuto da Realta Fusion assume un significato particolarmente rilevante in base a queste premesse.</p>    <p>Il cuore tecnologico del progetto Realta &#232; basato su <strong>una configurazione chiamata &#8220;specchio magnetico&#8221;</strong>, una tecnica storicamente discussa nel campo della fusione. Il concetto prevede la <strong>creazione di un campo magnetico fortissimo alle estremit&#224; di un contenitore a forma di bottiglia che spinge il plasma</strong> &#8211; una sostanza composta da particelle cariche e altamente energetiche &#8211; verso il centro. Magneti pi&#249; deboli nella zona centrale mantengono il plasma stabile, permettendo la fusione degli atomi e la generazione di energia.</p>          <p>Uno degli elementi chiave del progetto &#232; la<strong> struttura allungata del reattore</strong>, che consente di ridurre i costi: la parte centrale, dove avviene la fusione, richiede infatti magneti meno potenti e quindi meno costosi. Secondo quanto riportato da TechCrunch, Realta punta inizialmente a produrre energia al costo di 100 euro per megawattora, con l&#8217;obiettivo di ridurlo a 40 euro. Questo la metterebbe in diretta concorrenza con le centrali a gas naturale, ma senza le relative emissioni.</p>    <p>Il successo del recente round di investimento dimostra che, nonostante la lentezza nello sviluppo di queste tecnologie, esistono ancora realt&#224; capaci di attrarre fiducia. Tra gli investitori figurano Future Ventures, Avila VC, Khosla Ventures, GSBackers, TitletownTech e la Wisconsin Alumni Research Foundation.</p>    

	
				


</div>