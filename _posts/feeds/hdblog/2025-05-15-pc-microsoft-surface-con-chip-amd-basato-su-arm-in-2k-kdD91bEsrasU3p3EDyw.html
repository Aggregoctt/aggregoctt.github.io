---
author: HDblog.it
canonical_url: https://www.hdblog.it/hardware/articoli/n618619/pc-microsoft-surface-chip-amd-arm-2026/
date: '2025-05-15T18:30:00'
excerpt: 'Nome in codice Sound Ware: voci provenienti da un affidabile leaker AMD.'
image: assets/media/2k-kdD91bEsrasU3p3EDyw-eMYmTt8Hdv69Fa3yPh_ciw.webp
source: hdblog
tags:
- Windows
- Microsoft
title: PC Microsoft Surface con chip AMD basato su ARM in arrivo nel 2026?
---
<div><p>Il 2026 &#232; l'anno buono per il lancio di <strong>nuovi PC Microsoft Surface basati sul prossimo chip AMD con architettura ARM</strong> dal nome in codice <strong>Sound Wave</strong>. L'informazione arriva da KelplerL2, un insider affidabile sul mondo AMD che su NeoGaf scrive che questo chip &#232; progettato proprio per la <a href="https://www.hdblog.it/portatili/articoli/n618069/microsoft-lista-surface-aggiornare-windows-11/"><strong>gamma Surface</strong></a> del 2026.</p>    <p>Purtroppo<strong> &#232; anche l'unica informazione che arriva dalla fonte</strong>, la quale evidentemente non &#232; lei stessa a conoscenza di ulteriori dettagli su questi dispositivi. Quel che si sa sul chip Sound Wave, per&#242;, permette di immaginare qualcosa. </p><p>Il chipset Sound Wave dovrebbe includere<strong> un'APU con CPU a 6 core</strong>, di cui due core ad alte prestazioni e quattro core ad alta efficienza, con <strong>GPU integrata con quattro unit&#224; di elaborazione basate sull'architettura RDNA 3.5</strong>. Il tutto per dispositivi dal consumo termico ridotto di 5-10W.</p>    <p>Specifiche che suggeriscono <strong>un chip con prestazioni che saranno parecchio inferiori rispetto l'attuale Snapdragon X Elite</strong> di Qualcomm: una scelta apparentemente illogica per Microsoft, ma che potrebbe essere giustificata piuttosto dall'intenzione di <strong>lanciare un PC Surface a basso consumo</strong>, forse un aggiornamento della linea Surface Go o Surface Hub.</p>    <p>Nel frattempo, si ricorda che <strong>anche NVIDIA lancer&#224; il suo chip basato su ARM per PC Windows nel 2026</strong>, mentre Qualcomm &#232; attesa per il reveal di <strong>Snapdragon X2 di nuova generazione</strong> a settembre, che dovrebbe essere al centro del top di gamma<strong> Surface Pro 12</strong> e del <strong>Surface Laptop 8</strong>, cui debutto &#232; previsto appunto in autunno.</p>    <p>Trattandosi soltanto di un'indiscrezione, comunque, &#232; bene prenderla con le pinze: se cos&#236; fosse, <strong>Microsoft lancerebbe un nuovo PC Surface con processore AMD per la prima volta dai tempi del Surface Laptop 4</strong>. Difficile capire ad oggi, dato che mancano altre informazioni, a quale dispositivo sia effettivamente destinato, ma visti i dettagli disponibili sul Sound Wave stesso potrebbe trattarsi, come detto, di un <strong>device a basso consumo</strong>.</p>    <p>Microsoft ha di recente<strong> <a href="https://www.hdblog.it/portatili/articoli/n617470/microsoft-surface-pro-12-laptop-13-ufficiali/">lanciato i nuovi Surface Pro da 12 pollici e Surface Laptop da 13 pollici</a></strong> come alternative pi&#249; economiche a Surface Pro 11 e Surface Laptop 7: entrambi i dispositivi sono basati su <strong>Snapdragon X Plus</strong>.</p></div>