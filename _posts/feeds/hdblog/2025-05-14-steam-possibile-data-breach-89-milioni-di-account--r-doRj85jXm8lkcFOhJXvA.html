---
author: HDblog.it
canonical_url: https://www.hdblog.it/windows/articoli/n618404/steam-data-breach-account-89-milioni-dark-web/
date: '2025-05-14T18:31:00'
excerpt: 'L''incidente è un po'' sospetto: il prezzo di vendita è molto basso e non
  è ben chiaro quanti e quali dati effettivamente siano compromessi.'
image: assets/media/r-doRj85jXm8lkcFOhJXvA-ItFareWHYASc8UI399lmUw.webp
source: hdblog
tags:
- Windows
title: 'Steam, possibile data breach: 89 milioni di account sul Dark Web'
---
<div><p>A quanto pare c&#8217;&#232; stato <a href="https://www.hdblog.it/data-breach/">un data breach</a> su <a href="https://www.hdblog.it/steam/">Steam, la piattaforma di distribuzione digitale di videogiochi per PC pi&#249; popolare e famosa</a>: nelle scorse ore un sedicente hacker ha messo in vendita sul Dark Web un <strong>archivio di dati relativi a 89 milioni di account</strong>, circa un terzo del totale registrato sulla piattaforma di Valve. Al momento non &#232; perfettamente chiaro quali siano i dati compromessi: il prezzo &#232; peraltro piuttosto basso, 5.000 dollari. Non si pu&#242; nemmeno escludere l&#8217;ipotesi di una truffa.</p>    <p>Come da prassi l&#8217;hacker ha offerto un piccolo sample del dataset per dimostrare la bont&#224; del database. Analizzando i sample, un esperto di sicurezza ha trovato <strong>indizi che puntano a Twilio, una societ&#224; che si occupa di autenticazione a due fattori</strong>. L&#8217;ipotesi &#232; quindi che non sia stata hackerata Valve in s&#233;, ma una societ&#224; partner &#8220;secondaria&#8221;, per cos&#236; dire. Non sarebbe certo il primo caso, anzi: &#232; una circostanza che si verifica piuttosto spesso.</p><p>Twilio, per&#242;, smentisce. Una volta venuta a conoscenza dell&#8217;accaduto ha analizzato per bene i dati e dice di non aver trovato indicazioni che dimostrino che sono stati rubati alla societ&#224;. Valve, tra l'altro, ha confermato di non avere tra i propri partner tecnologici Twilio. &#200; comunque evidente che tra i dati rubati ci sono molti codici di conferma, anche noti come <strong>OTP </strong>(One-Time Password), per le procedure di 2FA. Tra l&#8217;altro alcuni record sono molto recenti - ce ne sono di risalenti a marzo 2025.</p>    <p>In base alle informazioni emerse fin qui - non ultimo il prezzo relativamente basso dell&#8217;intero pacchetto - <strong>il data breach sembra relativamente innocuo</strong>. Non &#232; nemmeno chiaro se sono state compromesse delle password. Naturalmente non ci si pu&#242; accontentare di un mero &#8220;sembra&#8221; quando si parla di sicurezza, quindi aspettiamo ulteriori delucidazioni da parte di Valve, che ha detto che sta indagando. Per precauzione, comunque, pu&#242; essere una buona idea un cambio di password della piattaforma - cosa che andrebbe fatta periodicamente a prescindere.</p></div>