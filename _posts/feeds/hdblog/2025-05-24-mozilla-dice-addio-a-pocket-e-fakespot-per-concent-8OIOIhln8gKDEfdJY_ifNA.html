---
author: HDblog.it
canonical_url: https://www.hdblog.it/tecnologia/articoli/n619557/mozilla-chiude-pocket-fakespot/
date: '2025-05-24T10:35:00'
excerpt: Pocket sarà chiuso a luglio 2025, Fakespot già a giugno. Focus su Firefox
  e nuovi progetti.
image: assets/media/8OIOIhln8gKDEfdJY_ifNA-WeZf32wbDIkFcGWV-MV90Q.webp
source: hdblog
tags:
- Tecnologia
title: Mozilla dice addio a Pocket e Fakespot per concentrarsi su Firefox | Tutti
  i dettagli
---
<div><p>Mozilla ha annunciato <strong>l&#8217;interruzione definitiva di due servizi complementari al browser Firefox</strong>. Si tratta di <strong>Pocket</strong>, la piattaforma per salvare contenuti da leggere in un secondo momento, e di <strong>Fakespot</strong>, lo strumento per verificare l&#8217;affidabilit&#224; delle recensioni online. <strong>Entrambi i servizi saranno progressivamente chiusi nei prossimi mesi</strong>, mentre l&#8217;azienda <strong>concentrer&#224; le proprie energie esclusivamente sul<a href="https://www.hdblog.it/mozilla-firefox/"> miglioramento di Firefox</a>.</strong></p>    <p>Pocket, nato come un'app indipendente e acquistato da Mozilla nel 2017, ha rappresentato per anni uno degli strumenti pi&#249; apprezzati dagli utenti per l&#8217;organizzazione della lettura sul web. Con oltre 10 milioni di utilizzatori, offriva un'interfaccia pulita e priva di distrazioni, accesso offline, lettura vocale dei testi e una comoda funzione di etichettatura. Tuttavia, secondo quanto dichiarato dall&#8217;azienda, il modo in cui gli utenti fruiscono dei contenuti online &#232; cambiato sensibilmente, rendendo meno rilevante un servizio di questo tipo.</p>    <p>A partire dal 22 maggio non &#232; pi&#249; possibile scaricare l&#8217;app n&#233; abbonarsi alla versione Premium. <strong>La chiusura completa del servizio avverr&#224; l&#8217;8 luglio 2025,</strong> ma gli utenti avranno tempo fino all&#8217;8 ottobre per esportare tutti i propri dati. Le sottoscrizioni attive saranno cancellate automaticamente, mentre gli abbonati annuali riceveranno un rimborso dopo la data di chiusura. Anche l&#8217;accesso all&#8217;API di Pocket sar&#224; sospeso, sempre a partire da ottobre.</p><p>Parallelamente, Mozilla ha deciso di <strong>dismettere anche Fakespot, acquisito solo due anni fa</strong>. Questo strumento si occupava di analizzare recensioni online su e-commerce e marketplace, cercando di identificare quelle false o sospette. Nonostante l&#8217;integrazione all&#8217;interno di Firefox, <strong>il progetto non ha trovato un modello di sviluppo sostenibile</strong>, e per questo verr&#224; chiuso. Le estensioni, <strong>le app mobili e il sito web di Fakespot cesseranno di funzionare il 1&#176; luglio 2025</strong>, mentre la funzione integrata nel browser verr&#224; disattivata gi&#224; dal 10 giugno.</p>    <p>Mozilla ha motivato queste scelte con la volont&#224; di concentrarsi esclusivamente su Firefox e sui progetti che meglio rispondono alle attuali abitudini di navigazione. Una strategia che mira a rafforzare la posizione del browser sul mercato, investendo risorse in ambiti ritenuti pi&#249; promettenti e in linea con le esigenze degli utenti.</p>    <p>Per chi utilizzava Pocket,<strong> le alternative non mancano: servizi come Instapaper, Wallabag e Raindrop.io</strong> offrono funzionalit&#224; simili e permettono la migrazione dei contenuti salvati. Anche per l&#8217;analisi delle recensioni online esistono soluzioni indipendenti, seppur meno integrate rispetto a Fakespot.</p></div>