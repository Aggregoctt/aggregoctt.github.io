---
author: HDblog.it
canonical_url: https://www.hdblog.it/apple/articoli/n619229/microsoft-xbox-mobile-app-apple-epic-games/
date: '2025-05-21T16:40:00'
excerpt: Il colosso di Redmond si schiera al fianco di Epic Games nella battaglia
  alle politiche di Apple.
image: assets/media/B3JNAEyj0m8tfJPwII8x6Q-a2OIYuUs4NdWVI429T0l0g.webp
source: hdblog
tags:
- Games
- Apple
title: Microsoft se la prende con Apple per il ritardo nel lancio dello store Xbox
  mobile
---
<div><p><a href="https://www.hdblog.it/microsoft/articoli/n588814/xbox-mobile-store-android-ios-smartphone-quando/">La scorsa estate</a> il lancio dell'<strong>Xbox Mobile Store</strong> su Android e iOS sembrava ad un passo. Poi qualcosa si &#232; arenato, e non se ne &#232; saputo pi&#249; nulla. Almeno fino ad oggi. Il colosso di Redmond infatti ha presentato un "amicus brief" (parere di un amico della corte) a sostegno <a href="https://www.hdblog.it/epic-vs-apple/">della battaglia legale</a> che Epic Games sta conduendo contro le politiche di Apple sull'App Store. Il documento di <strong>Microsoft contesta il tentativo di Apple di annullare l'ingiunzione che consente a Epic e ad altri sviluppatori di pubblicizzare liberamente metodi di pagamento alternativi nelle loro app</strong>, e di non dover pagare ad Apple commissioni aggiuntive per gli acquisti effettuati al di fuori delle app.</p><p>Questa sentenza &#232; stata cruciale, permettendo gi&#224; <a href="https://www.hdblog.it/fortnite/">a Fortnite</a> di tornare sull'App Store negli Stati Uniti, con tanto di possibilit&#224; per Epic Games di collegarsi al proprio sistema di pagamento all'interno del gioco. <strong>Microsoft desiderava offrire un'esperienza simile per il suo store mobile Xbox prima della sentenza, ma sostiene che la soluzione sia stata "ostacolata da Apple".</strong></p>

<p>La sentenza del tribunale rende ora possibile per Microsoft lanciare il suo Xbox Mobile Sotre, ma &#232; chiaro che il gigante del software <strong>vuole anche assicurarsi che l'appello di Apple non abbia successo.</strong> <strong>Se Microsoft lanciasse il suo Xbox Mobile Store e poi Apple ottenesse una sospensione temporanea, l'azienda di Redmond potrebbe vedersi costretta a ritirarlo in attesa del processo d'appello</strong>.</p><p>Microsoft sottolinea persino che "Apple non sostiene che le modifiche tecniche o politiche non possano essere annullate", esortando quindi l'applicazione della sentenza in attesa dell'appello di Apple. "L'esperienza di Microsoft nella gestione degli app store conferma che le politiche di Apple potrebbero essere ripristinate se Apple alla fine prevalesse in appello."</p>

<p>La sentenza del tribunale ha ripercussioni anche sull'applicazione mobile principale di Xbox di Microsoft:</p>

<blockquote>
<p> Allo stesso modo, Microsoft ha a lungo cercato di consentire agli utenti dell'app Xbox su iOS sia di acquistare che di trasmettere in streaming i giochi nell'app dal cloud o dai loro altri dispositivi. [...] Le politiche di Apple hanno limitato la capacit&#224; di Microsoft di offrire queste funzionalit&#224; insieme; l'ingiunzione consente a Microsoft di esplorare questa possibilit&#224;.</p>
</blockquote>

<p>Microsoft ha iniziato a implementare la possibilit&#224; di acquistare giochi e DLC all'interno dell'app mobile Xbox il mese scorso, ma ha dovuto rimuovere l'opzione di riproduzione remota per conformarsi alle politiche dell'App Store di Apple. Attualmente non &#232; possibile acquistare un gioco Xbox nell'app mobile Xbox su iOS e poi trasmetterlo in streaming nella stessa app. &#200; necessario accedere al sito web mobile <a href="https://www.hdblog.it/microsoft-project-xcloud/">di Xbox Cloud Gaming</a> tramite un browser per sfruttare il servizio.</p>

<p>Sarah Bond aveva anche annunciato l'intenzione di consentire ai giocatori di acquistare e giocare ai titoli all'interno dell'app Xbox su Android a ottobre, pochi giorni dopo che un tribunale aveva stabilito che Google dovesse aprire Android a store di app di terze parti. La funzionalit&#224; avrebbe dovuto arrivare a novembre, ma Bond aveva poi attribuito il ritardo a una "sospensione amministrativa temporanea".</p></div>