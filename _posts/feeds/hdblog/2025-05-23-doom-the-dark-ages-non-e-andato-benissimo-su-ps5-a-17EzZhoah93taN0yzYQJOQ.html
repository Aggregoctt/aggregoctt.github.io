---
author: HDblog.it
canonical_url: https://www.hdblog.it/games/articoli/n619492/doom-the-dark-ages-numeri-ps5/
date: '2025-05-23T12:25:00'
excerpt: Tutti i giocatori sono su Xbox, più o meno.
image: assets/media/17EzZhoah93taN0yzYQJOQ-1r6xT7hrIRyuI1jG6bJkaw.webp
source: hdblog
tags:
- Games
title: 'DOOM: The Dark Ages non è andato benissimo su PS5, a quanto pare'
---
<div><p><a href="https://www.hdblog.it/games/articoli/n619174/doom-dark-ages-raggiunge-tre-milioni-giocatori/">Nei giorni scorsi vi avevamo raccontato</a> di come <a href="https://www.hdblog.it/doom-the-dark-ages/">DOOM: The Dark Ages</a> avesse "polverizzato" i numeri di <strong>DOOM Eternal</strong>, raggiungendo la soglia dei <strong>tre milioni di giocatori in appena cinque giorni</strong>, ben sette volte pi&#249; in fretta rispetto al suo predecessore. Un traguardo che fa decisamente colpo, ma che nasconde pi&#249; di qualche retroscena interessante.</p>    <p>Spesso, infatti, questa metrica, cio&#232; il numero di giocatori raggiunti al lancio, viene sbandierata come nuovo parametro per misurare il successo di un videogioco. Peccato che, in realt&#224;, giocatori &#8220;raggiunti&#8221; non significhi sempre conversione in vendite: basta un accesso istantaneo al gioco, magari un test rapido via Game Pass, e il conteggio sale senza che venga spesa una singola copia a prezzo pieno.</p>    <p>E proprio qui arriva il primo campanello d&#8217;allarme: Ampere Analysis, tramite The Game Business, ha scoperto che oltre <strong>2 milioni dei tre milioni di avventurieri demoniaci al lancio erano su Xbox</strong> (Game Pass incluso), mentre <strong>su PS5 sono appena 500.000</strong>. Come se non bastasse, Ampere sottolinea che i giocatori su PC sono piuttosto pochi.</p>    <p>Viene da chiedersi: quante di quelle due milioni di partite Xbox corrispondono a un acquisto effettivo da 80&#8364;? Probabilmente poche, visto che gran parte del pubblico ha preferito l&#8217;abbonamento a Game Pass. <a href="https://www.hdblog.it/games/articoli/n618898/doom-the-dark-ages-lancio-tiepido-steam/">Del resto lo stesso fenomeno lo abbiamo visto su Steam</a>, dove il titolo ha raccolto opinioni positive ma ha stentato a superare i 31.000 giocatori contemporanei in mediana, <a href="https://www.hdblog.it/games/articoli/n598057/dragon-age-the-veilguard-record-steam/">un valore addirittura inferiore a quello di un Dragon Age: The Veilguard</a>, titolo non proprio riuscitissimo e <a href="https://www.hdblog.it/games/articoli/n606357/dragon-age-veilguard-deluso-aspettative-vendita-ea/">che ha venduto molto meno del previsto</a>.</p><p>Prima di trarre conclusioni definitive, <strong>dovremo attendere i dati di vendita ufficiali di altre societ&#224; o di Bethesda stessa</strong>, per avere un quadro completo. Eppure, come sottolinea anche la stessa The Game Business, proprio in questa era di servizi in abbonamento i numeri di lancio vanno presi con le pinze. Lo ha sottolineato anche il direttore creativo di <strong>Raccoon Logic</strong>, che ha pubblicato di recente <strong>Revenge of the Savage Planet</strong>, disponibile al lancio anche su Game Pass: il titolo ha s&#236;, superato quota un milione di giocatori a meno di due settimane dal lancio, ma il team ha ammesso che un alto numero di accessi non si traduce per forza in un alto fatturato, anzi.</p>    <p><a href="https://www.hdblog.it/games/articoli/n613956/atomfall-lancio-record-rebellion/">Non &#232; un caso che anche Atomfall si sia vantato dei suoi numeri</a>, con gran parte del bacino di giocatori, ovviamente, su Xbox Game Pass. E, in ambito Ubisoft, <a href="https://www.hdblog.it/games/articoli/n612641/assassins-creed-shadows-milione-giocatori/">Assassin&#8217;s Creed Shadows ha superato il milione di utenti in breve tempo grazie anche all&#8217;abbonamento Ubisoft+</a>, ma ci&#242; non garantisce automaticamente un incasso proporzionale.</p>    <p>In definitiva, <strong>tre milioni di giocatori in cinque giorni rimangono un risultato di grande impatto mediatico</strong>, a cui Microsoft era di sicuro preparata, considerando che il binomio DOOM/Game Pass &#232; davvero allettante. Ma il vero metro di giudizio sar&#224; capire quanti di quegli utenti si trasformeranno in acquisti pieni e quanto il fenomeno Game Pass abbia portato guadagni ai singoli team. Perch&#233;, alla fine, <strong>il profitto rimane il miglior indicatore per misurare il vero successo di un titolo</strong>.</p></div>