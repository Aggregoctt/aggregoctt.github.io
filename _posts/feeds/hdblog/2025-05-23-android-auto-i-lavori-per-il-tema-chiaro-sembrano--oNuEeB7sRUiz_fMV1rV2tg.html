---
author: HDblog.it
canonical_url: https://www.hdblog.it/google/articoli/n619498/google-android-auto-tema-chiaro/
date: '2025-05-23T11:50:00'
excerpt: Un post condiviso su Figma da Google stessa mostra un progresso piuttosto
  soddisfacente. Chissà però in concreto quanto ci vorrà ancora.
image: assets/media/oNuEeB7sRUiz_fMV1rV2tg-KyFQFeWK72VlGrO5SoQMBQ.webp
source: hdblog
tags:
- Android
- Google
title: Android Auto, i lavori per il tema chiaro sembrano procedere a gonfie vele
---
<div><p><strong>Continuano i lavori di Google per portare un tema chiaro <a href="https://www.hdblog.it/android-auto/">su Android Auto</a></strong> (o meglio, riportare, visto che anni fa era disponibile): nelle scorse ore, a <a href="https://www.hdblog.it/google-io/">corollario dell&#8217;I/O 2025</a>, il colosso di Mountain View ha mostrato un&#8217;anteprima del design su Figma, software specifico per la progettazione di interfacce grafiche. Non sappiamo ancora quando la feature sar&#224; distribuita, ma a giudicare dalle immagini il lavoro a monte &#232; piuttosto maturo e soddisfacente ormai.</p>    <p>I mockup presentano tutta <strong>una serie di possibili dimensioni dello schermo e pagine dell&#8217;interfaccia</strong>, inclusa la principale e quella delle impostazioni, sia con tema scuro sia con tema chiaro. Ma il design in s&#233; non &#232; tanto la novit&#224; - &#232; il fatto che si tratta di documentazione condivisa ufficialmente da Google, anche se non certo durante il keynote di apertura, a contare davvero. Significa che la societ&#224; &#232; prima di tutto fiduciosa del proprio operato e che quindi la data di rilascio si sta avvicinando.</p><p>Android Auto, come dicevamo, ha avuto <strong>anche un tema chiaro</strong> <strong>fino al 2019</strong>; per qualche ragione poi Google ha deciso di toglierlo, lasciando solo quello scuro. Questo non solo porta a qualche potenziale inconsistenza a livello di design rispetto al sistema operativo sottostante del veicolo, ma crea potenziali difficolt&#224; visive soprattutto in giornate/condizioni meteo molto luminose. Le prime tracce di un ritorno del tema chiaro erano state avvistate addirittura due anni fa, a dimostrazione del fatto che Google si sta prendendo il suo tempo.</p>    <p>Quanto potrebbe volerci ancora? Molto difficile a dirsi. Forse ancora qualche mesetto? &#200; troppo sperare di farcela <strong>entro fine anno</strong>? Aspettiamo ulteriori informazioni, certo &#232; che la societ&#224; ha in mente grandi novit&#224; per la piattaforma - &#232; emerso gi&#224; da qualche tempo che sta lavorando per supportare il controllo del climatizzatore, inoltre potrebbero presto arrivare la possibilit&#224; di navigare su internet e il supporto alle app per la riproduzione video.</p></div>