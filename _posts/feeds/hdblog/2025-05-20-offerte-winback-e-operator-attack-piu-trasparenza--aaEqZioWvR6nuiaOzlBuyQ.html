---
author: HDblog.it
canonical_url: https://www.hdblog.it/smartphone/articoli/n619001/telefonia-mobile-nuove-regole-agcom/
date: '2025-05-20T07:20:00'
excerpt: Gli operatori dovranno garantire accesso chiaro alle condizioni economiche
  anche per le promozioni riservate.
image: assets/media/aaEqZioWvR6nuiaOzlBuyQ-kAbuatVHc8rl51yKrAdXyQ.webp
source: hdblog
tags:
- Mobile
title: 'Offerte winback e Operator Attack, pi√π trasparenza: approvate le regole Agcom'
---
<div><p>Con l'approvazione della delibera n. 106/25/CONS, <a href="https://www.hdblog.it/agcom/">l'Autorit&#224; per le Garanzie nelle Comunicazioni (Agcom)</a> introduce un nuovo <strong>Regolamento sulla trasparenza delle offerte nei servizi di comunicazione elettronica</strong>, che rafforza in modo significativo gli obblighi informativi a carico degli operatori, con particolare attenzione alle <strong>offerte cosiddette "riservate"</strong>. Tra queste rientrano le <strong>promozioni "winback"</strong>, rivolte agli ex clienti, e <strong>le offerte "Operator Attack"</strong>, destinate a utenti in portabilit&#224; provenienti da specifici gestori concorrenti. </p>    <p>Con lo stesso provvedimento, ricordiamo, <a href="https://www.hdblog.it/mobile/articoli/n618983/agcom-nuove-misure-contro-lspoofing/">sono state anche approvate nuove misure anti-spoofing</a>, ossia la pratica fraudolenta con cui le chiamate telefoniche mascherano il vero numero di origine, simulando numerazioni nazionali legittime. Le nuove regole mirano a contrastare l'uso illecito di CLI (Calling Line Identification) alterati, imponendo agli operatori il blocco delle chiamate internazionali che non rispettano le raccomandazioni internazionali sull'identificazione del chiamante.</p><p>Fino ad oggi, la trasparenza per le offerte riservate era disciplinata dal comma 5 dell'articolo 4 della delibera 252/16/CONS, che si limitava a prevedere l'accesso agevole alle condizioni giuridiche ed economiche da parte del destinatario dell'offerta. Con il nuovo Regolamento,<strong> l'Agcom stabilisce un principio pi&#249; rigoroso:</strong> tutte le tipologie di offerta, comprese quelle riservate, devono essere <strong>soggette allo stesso livello di trasparenza </strong>previsto per le offerte generalizzate, anche se attraverso canali informativi differenziati.</p>    <p>In particolare, il comma 4 dell'articolo 4 del nuovo Regolamento precisa che, indipendentemente dal mezzo utilizzato, deve essere garantita la possibilit&#224; per il cliente target di<strong> consultare in modo chiaro e completo tutte le informazioni economiche e contrattuali dell'offerta ricevut</strong>a. L'accesso pu&#242; avvenire tramite pagine web dedicate, punti vendita o altri strumenti messi a disposizione dall'operatore, purch&#233; tali informazioni siano effettivamente accessibili in modo diretto e senza ambiguit&#224;.</p>    <p>A differenza delle offerte standard, che devono obbligatoriamente essere pubblicate nella sezione &#8220;trasparenza tariffaria&#8221; del sito dell'operatore,<strong> per le offerte riservate l'Agcom non impone la stessa visibilit&#224;.</strong> &#200; sufficiente, secondo l'Autorit&#224;, <strong>garantire l'accesso alle stesse informazioni attraverso canali alternativi</strong>, riservati esclusivamente ai clienti potenzialmente interessati. Questo significa, ad esempio, che una promozione winback non dovr&#224; comparire pubblicamente nella pagina ufficiale delle tariffe, ma <strong>le sue condizioni dovranno comunque essere rese consultabili </strong>da parte del cliente a cui viene proposta, sia online che nei negozi fisici.</p>    <p>Si tratta di un cambiamento significativo nella regolamentazione delle offerte &#8220;underground&#8221;, spesso comunicate solo tramite call center o messaggi diretti, che ora dovranno<strong> rispettare standard pi&#249; elevati in termini di informazione, chiarezza e confrontabilit&#224;.</strong></p><p><strong>Gli operatori avranno ora sei mesi di tempo per adeguarsi alle nuove disposizioni</strong>, con l'entrata in vigore prevista entro il 19 novembre 2025, fatta eccezione per alcune norme specifiche su cessazione dei servizi e blocco delle chiamate con CLI falsificato, che prevedono tempistiche diverse. La delibera 106/25/CONS abroga definitivamente il precedente Regolamento 252/16/CONS, segnando un cambio di passo nell'approccio regolatorio dell'AGCOM, in linea con gli aggiornamenti normativi del Codice delle Comunicazioni Elettroniche e con l'articolo 98-quindecies che rafforza i principi di trasparenza a tutela degli utenti finali.</p>    <p>Con questo intervento, <strong>l'Autorit&#224; punta a ridurre le asimmetrie informative </strong>che spesso penalizzano i consumatori nelle fasi di migrazione tra operatori, garantendo a tutti gli utenti, anche nel caso di offerte mirate, gli stessi diritti di informazione e chiarezza contrattuale.</p></div>