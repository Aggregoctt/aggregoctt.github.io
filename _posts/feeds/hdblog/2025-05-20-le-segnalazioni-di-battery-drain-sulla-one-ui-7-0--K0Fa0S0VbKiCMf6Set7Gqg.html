---
author: HDblog.it
canonical_url: https://www.hdblog.it/smartphone/articoli/n619033/one-ui-7-battery-drain-come-fare-galaxy/
date: '2025-05-20T09:10:00'
excerpt: Le segnalazioni non sembrano essere in calo
image: assets/media/K0Fa0S0VbKiCMf6Set7Gqg-wO1rj1bRnrZd27u9NM8fnQ.webp
source: hdblog
tags:
- Android
- Samsung
title: Le segnalazioni di battery drain sulla One UI 7.0 non si fermano
---
<div><p>Dopo un rilascio decisamente travagliato, la <a href="https://www.hdblog.it/samsung-one-ui-7-0/">One UI 7.0</a> ha raggiunto gran parte degli smartphone top di gamma (e non solo) rilasciati da Samsung negli ultimi anni, tuttavia sembra che non tutti gli utenti siano felici di questo aggiornamento.</p>    <p>Come <a href="https://www.hdblog.it/smartphone/articoli/n617239/samsung-one-ui-7-battery-drain-galaxy-24-fold-6/">segnalato gi&#224; in precedenza</a>, infatti, pare che la One UI 7.0 abbia portato con s&#233; un <strong>aumento dei consumi</strong> rilevato da un piccolo campione di utenti, specialmente per quanto riguarda i modelli che hanno ricevuto per primi l'aggiornamento come <a href="https://www.hdblog.it/schede-tecniche/samsung-galaxy-s24-ultra_i6225/">Galaxy S24 Ultra</a> e non solo.</p>    <p>La notizia, rispetto allo scorso aggiornamento sulla questione, &#232; che i problemi non sembrano essere stati risolti e che, con la sempre maggiore diffusione del software anche su altri modelli, <strong>le segnalazioni riguardo i consumi eccessivi stanno continuando senza sosta</strong>, evidenziando quindi un problema generico che non &#232; in alcun modo limitato a modelli specifici.</p><p>In particolare si parla di autonomie che compromettono seriamente l'utilizzo dello smartphone durante una giornata lavorativa completa, rispetto a quanto possibile fare con la <a href="https://www.hdblog.it/samsung-one-ui-6-1-1/">One UI 6.1.1</a>. Alcuni utenti riferiscono di cali significativi delle ore di schermo con lo stesso utilizzo, segnalando come in alcuni casi si sia passati da 6-7 ore di schermo a 3-4 ore.</p>    <p>Insomma, la situazione &#232; ben lontana dal miglioramento e, come sappiamo<strong>, Samsung interverr&#224; sulla One UI 7 solo attraverso le patch di sicurezza mensili</strong>, dal momento che il prossimo aggiornamento punta direttamente in direzione della <a href="https://www.hdblog.it/samsung-one-ui-8-0/">One UI 8.0</a>. Speriamo quindi che le<strong> patch di giugno possano portare sollievo </strong>a tutti gli utenti che stanno riscontrando questi problemi di autonomia; voi siete tra questi? Fatecelo sapere nei commenti.</p></div>