---
author: HDblog.it
canonical_url: https://www.hdblog.it/smartphone/articoli/n618995/apple-stop-firma-ios-blocca-idowngrade/
date: '2025-05-20T06:40:00'
excerpt: Resta installabile solo l'ultima versione del sistema operativo.
image: assets/media/gJWaxFkeSnRaGb_YZCrBtA-7Zr-ofuB6o_hUBFJ4vfIiw.webp
source: hdblog
tags:
- Apple
title: 'Apple, stop alla firma di iOS 18.4.1: bloccato il downgrade da iOS 18.5'
---
<div><p>A distanza di una settimana dal <a href="https://www.hdblog.it/smartphone/articoli/n618168/apple-ios-185-ipados-watchos-macos-novita/">rilascio di iOS e iPadOS 18.5</a>, <strong>Apple ha bloccato la firma di iOS 18.4.1 e iPadOS 18.4.1</strong>, impedendo il downgrade verso queste versioni del sistema operativo. <a href="https://www.hdblog.it/ios-18-5/">iOS e iPadOS 18.5 </a>sono, attualmente, le uniche versioni firmware installabili ufficialmente su iPhone e iPad. Al momento, Apple non ha ancora avviato la fase di beta testing di iOS e iPadOS 18.6.</p>    <p>Il blocco della firma si inserisce nella strategia ormai consolidata da parte di Apple, che mira a <strong>mantenere un ecosistema software uniforme e aggiornato</strong>, riducendo la frammentazione tra le versioni di iOS e iPadOS. Questo approccio consente all'azienda di garantire che tutti gli utenti abbiano accesso alle funzionalit&#224; pi&#249; recenti, alle prestazioni ottimizzate e, soprattutto, alle patch di sicurezza pi&#249; aggiornate, riducendo il rischio di esposizione a vulnerabilit&#224; note.</p>    <p>Nel caso specifico, iOS e iPadOS 18.4.1 <a href="https://www.hdblog.it/smartphone/articoli/n615570/apple-rilascia-ios-macos-corrette-vulnerabilita/">avevano introdotto importanti correzioni</a> a due falle di sicurezza classificate come critiche &#8212; <strong>CVE-2025-31200 e CVE-2025-31021</strong> &#8212; gi&#224; sfruttate attivamente. Per questa ragione, Apple aveva invitato gli utenti ad aggiornare tempestivamente i propri dispositivi, soprattutto nel caso di profili a rischio.</p><p>La chiusura della finestra per il downgrade rappresenta, tuttavia, anche una limitazione significativa per quegli utenti che, in presenza di problemi di compatibilit&#224; o instabilit&#224; dopo un aggiornamento, potrebbero desiderare di tornare temporaneamente a una versione precedente del sistema. In questi casi,<strong> il blocco della firma impedisce ogni possibilit&#224; di reinstallazione</strong>, anche in situazioni critiche. Un esempio recente riguarda iPadOS 18.0, che ha causato <a href="https://www.hdblog.it/tablet/articoli/n593119/apple-conferma-ipad-m4-brick-ipados-18/">problemi di avvio su alcuni iPad Pro con chip M4</a>, lasciando gli utenti senza una via di ripristino immediata. In scenari simili, poter reinstallare una versione stabile rappresenterebbe una risorsa importante.</p>    <p>La chiusura delle firme incide direttamente anche sulla scena del <a href="https://www.hdblog.it/ios-jailbreak/">jailbreak</a>, limitando l'accesso a versioni di sistema compatibili con gli exploit disponibili. Nonostante il blocco, alcuni strumenti consentono ancora margini d'azione limitati. Tra questi, DelayOTA permette l'installazione di versioni specifiche del firmware per <strong>un periodo massimo di 90 giorni, </strong>a condizione che il dispositivo sia ancora compatibile. Inoltre, siti come IPSW.me offrono elenchi aggiornati dei firmware ancora firmati da Apple, consentendo agli utenti di verificare in tempo reale quali versioni risultano ancora installabili.</p>





</div>