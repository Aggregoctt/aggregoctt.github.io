---
author: HDblog.it
canonical_url: https://www.hdblog.it/google/articoli/n619116/nasce-flow-il-nuovo-strumento-di-google-per-la-creazione-di-video-con-lai/
date: '2025-05-20T18:30:00'
excerpt: Google ci porta in cabina di reg-IA.
image: assets/media/2UzGvJDNmS5-qs9vl8C7-g-2YxiKQp152XeyTR3JpCDBg.webp
source: hdblog
tags:
- Tecnologia
- Google
title: 'Nasce Flow: il nuovo strumento di Google per la creazione di video con l''AI'
---
<div>
	
				<p>Nel <a href="https://www.hdblog.it/google/articoli/n619067/google-io-2025-gemini-ai-novita/">flusso di novit&#224;</a> legate all'intelligenza artificiale che Google ha presentato <a href="https://www.hdblog.it/google-io/">nel keynote dell'I/O</a> c'&#232; anche <strong>Flow</strong>. E cio&#232; un <strong>inedito strumento per la realizzazione di filmati assistita dall'intelligenza artificiale</strong>. Questa piattaforma unisce le recenti innovazioni dell'azienda nel campo dei servizi basati sull'AI, tra cui Veo (per i video), Imagen (per le immagini) e <a href="https://www.hdblog.it/gemini-ai/">Gemini</a>, proponendosi come un ausilio narrativo progettato pensando ai creativi. Si tratta, in sostanza, di una<strong> versione avanzata di VideoFX</strong>, esperimento messo a punto in precedenza da Google Labs.</p>    <p>L'obiettivo dichiarato di questo nuovo strumento <strong>&#232; supportare gli storyteller nell'esplorazione di idee e nella creazione di clip e scene, fungendo quasi da storyboard</strong>. Il modello Veo 2 di Google (che <a href="https://www.hdblog.it/google/articoli/n619114/google-veo3-video-audio-ai/">ha peraltro presentato Veo 3</a>), che si &#232; dimostrato capace di fornire risultati impressionanti, sembra costituire il cuore pulsante di Flow, con la capacit&#224; di estendere filmati e generare video che "eccellono nella fisica e nel realismo". Sebbene quest'ultima affermazione possa suscitare qualche dibattito, il potenziale &#232; evidente.</p>IN CABINA DI REG-IA
						<p>Gli utenti potranno sfruttare le capacit&#224; di linguaggio naturale <a href="https://www.hdblog.it/gemini-ai/">di Gemini</a> per costruire e perfezionare l'output video. I creativi avranno inoltre la possibilit&#224; di importare i propri asset o di crearne di nuovi con Imagen attraverso semplici input testuali. Un aspetto notevole &#232; la capacit&#224; di integrare creazioni e scene diverse, il tutto conservando una coerenza stilistica, e consentendo quindi di sviluppare progetti coerenti.</p>

<p>Flow non si limita alla generazione video: offre anche<strong> strumenti di filmmaking pi&#249; avanzati</strong>. Sar&#224; possibile co<strong>ntrollare direttamente il movimento della "camera" </strong>virtuale e persino scegliere le angolazioni, oltre che <strong>editare ed estendere le riprese</strong>, aggiungendo diverse transizioni tra i video generati dall'AI. Sebbene la creazione di video con Veo sia spesso un processo frammentato, <strong>Flow includer&#224; un proprio sistema di gestione degli asset per organizzare i materiali e persino i promp</strong>t, promettendo creazioni pi&#249; coinvolgenti nel tempo.</p>    <p>Google ha stretto collaborazioni con diversi cineasti di spicco, tra cui Dave Clark, Henry Daubrez e Junie Lau, per convalidare e collaborare a questi primi passi nella creazione di video sfruttando l'AI. L'azienda ha offerto a questi creativi un accesso anticipato agli strumenti, integrandone le intuizioni e i feedback in quello che ora &#232; Flow: qui sopra ve ne riportiamo un esempio, quello firmato da Junie Lau, mentre potete trovare tutte le creazioni <a href="https://blog.google/technology/ai/google-flow-veo-ai-filmmaking-tool/" target="_blank">a questo link</a>.</p>

<p>Attualmente, Flow &#232; <strong>disponibile per gli abbonati AI Pro e AI Ultra negli Stati Uniti, con un'espansione ad altri paesi prevista a breve</strong>. Gli utenti Pro avranno accesso a tutti gli strumenti di Flow descritti finora e a 100 generazioni mensili. L'abbonamento Ultra, invece, garantir&#224; generazioni illimitate e l'accesso anticipato a Veo 3, che includer&#224; la generazione audio nativa.</p> 

	
				


 


	
				 
			
	
			</div>