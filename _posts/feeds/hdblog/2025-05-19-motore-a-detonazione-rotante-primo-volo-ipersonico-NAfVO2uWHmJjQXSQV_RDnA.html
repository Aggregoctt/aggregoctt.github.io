---
author: HDblog.it
canonical_url: https://www.hdblog.it/tecnologia/articoli/n618843/rdre-volo-new-mexico-motore-detonazione-ipersonica/
date: '2025-05-19T11:10:00'
excerpt: Venus Aerospace testa con successo il futuro del volo ipersonico
image: assets/media/NAfVO2uWHmJjQXSQV_RDnA-TiERnIvVoYnuvdO8nuPlfg.webp
source: hdblog
tags:
- Tecnologia
title: 'Motore a detonazione rotante: primo volo ipersonico senza booster negli USA'
---
<div><p>Il 14 maggio, nel deserto del New Mexico, la startup statunitense Venus Aerospace ha<strong> completato con successo il primo volo sperimentale con <a href="https://www.hdblog.it/tecnologie-aerospaziali/">un motore a detonazione rotante (RDRE)</a></strong> mai effettuato negli Stati Uniti. Il test &#232; avvenuto presso lo Spaceport America e ha visto decollare un razzo di piccole dimensioni equipaggiato con<strong> il motore innovativo sviluppato internamente dall&#8217;azienda texana.</strong></p>    <p>Il lancio, avvenuto alle 9:37 del mattino ora della costa est (le 15:37 in Italia), rappresenta un banco di prova molto atteso per una tecnologia che fino ad oggi era rimasta quasi interamente confinata a simulazioni e test in laboratorio. "Abbiamo dimostrato che funziona, e non solo nei modelli teorici", ha dichiarato Sassie Duggleby, CEO di Venus Aerospace. "Ora possiamo pensare concretamente a velivoli che raggiungono velocit&#224; ipersoniche partendo da una normale pista".</p>          <p>Il cuore dell&#8217;innovazione sta nella struttura e nel funzionamento del<strong> RDRE</strong>, che a differenza dei motori a razzo tradizionali non sfrutta una combustione lineare e continua, ma<strong> genera spinta attraverso onde di detonazione che si propagano in modo circolare in una camera ad anello</strong>. Questo consente al motore di ottenere una maggiore efficienza, elevata pressione interna e quindi pi&#249; spinta con meno carburante, il tutto in un sistema pi&#249; compatto.</p>    <p>Secondo Venus Aerospace, il RDRE &#232; progettato per essere integrato con il VDR2, un motore ramjet a detonazione alimentato dall&#8217;aria. La combinazione dei due propulsori <strong>potr&#224; permettere il decollo da pista e una successiva accelerazione autonoma a velocit&#224; superiori a Mach 5 (oltre 6.100 km/h), senza l&#8217;uso di un razzo di lancio ausiliario</strong>.</p>    <p>"Questo &#232; l&#8217;inizio del sistema completo, dal decollo al volo ipersonico sostenuto", ha affermato Andrew Duggleby, CTO dell&#8217;azienda. "Abbiamo costruito un motore che non solo funziona, ma &#232; anche stabile e scalabile".</p>

<p>L&#8217;obiettivo finale della societ&#224; &#232; quello di realizzare il Stargazer M4, un aereo passeggeri riutilizzabile capace di volare fino a Mach 4 (circa 4.900 km/h), rendendo realt&#224; un concetto di trasporto ultra-veloce e, si spera, anche pi&#249; sostenibile rispetto alle attuali tecnologie aerospaziali.</p>    <p>Venus Aerospace lavora su questo progetto da cinque anni e, con questo test riuscito, si avvicina sempre pi&#249; a concretizzare un&#8217;idea che potrebbe cambiare il modo in cui pensiamo ai viaggi a lungo raggio. Se i prossimi test di propulsione su larga scala confermeranno i risultati iniziali, si aprir&#224; un nuovo capitolo per l&#8217;aeronautica civile e militare.</p>    <p>Oltre alla rapidit&#224;, uno dei punti di forza del RDRE &#232; anche<strong> l&#8217;efficienza in termini di consumo</strong>, un aspetto non secondario in un&#8217;epoca in cui la sostenibilit&#224; ambientale rappresenta una sfida centrale anche nel settore aerospaziale. La possibilit&#224; di decollare da una pista convenzionale elimina inoltre la necessit&#224; di infrastrutture dedicate ai lanci, abbattendo costi e complessit&#224; logistiche.</p></div>