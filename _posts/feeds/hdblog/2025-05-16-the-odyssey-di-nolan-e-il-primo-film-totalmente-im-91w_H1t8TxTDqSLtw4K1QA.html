---
author: HDblog.it
canonical_url: https://www.hdblog.it/altadefinizione/articoli/n618681/theodyssey-christopher-nolan-imax-pellicola-film/
date: '2025-05-16T09:40:00'
excerpt: The Odyssey di Christopher Nolan sarà il primo film totalmente ripreso in
  pellicola IMAX 65mm. L'uscita nelle sale è prevista per il 17 luglio 2026.
image: assets/media/91w_H1t8TxTDqSLtw4K1QA-3b3KVO-eOF469W-GfH3CdQ.webp
source: hdblog
tags:
- Alta Definizione
title: “The Odyssey” di Nolan è il primo film totalmente IMAX 65mm
---
<div>
	
				<p>In questi 25 anni abbiamo apprezzato e imparato a conoscere l&#8217;&#8221;ossessione&#8221; del regista <strong>Christopher Nolan</strong> per le <strong>riprese in pellicola</strong> e, in particolare, quelle in formato <strong>65mm orizzontale IMAX</strong>. Con la <strong>trilogia del &#8220;Cavaliere Oscuro&#8221;</strong> fece da apripista all&#8217;utilizzo delle <strong>cineprese IMAX in pellicola</strong> per un lungometraggio, ma gli elevati costi produttivi e le difficolt&#224; logistiche ne limitarono l&#8217;utilizzo <strong>solo ad alcune sequenze</strong>.</p><p>Con i successivi &#8220;Interstellar&#8221;, &#8220;Dunkirk&#8221;, &#8220;Tenet&#8221; e, soprattutto, &#8220;Oppenheimer&#8220; (vincitore di ben 7 Oscar, tra cui miglior regia e miglior film del 2024), il regista britannico ha sempre <strong>aumentato il contributo di riprese in 65mm IMAX, senza per&#242; mai riuscire a realizzare un intero film al 100% IMAX</strong>.</p><p>Attualmente in ripresa, <strong><a href="https://www.hdblog.it/spettacolo/articoli/n603697/christopher-nolan-nuovo-film-adattamento-odissea/">&#8220;The Odyssey&#8221;</a> -</strong> il nuovo film adattamento dell&#8217;Odissea di Omero - sar&#224; il <strong>primo film interamente ripreso con cineprese IMAX</strong>. A confermare la notizia &#232; stato direttamente il <strong>CEO di IMAX</strong> Rich Gelfond durante una conferenza stampa al Festival di Cannes:</p><blockquote>
<p>Chris mi ha chiamato dicendo che se fossimo stati in grado di risolvere i problemi, avrebbe effettuato le riprese del film (&#8220;The Odyssey&#8221;) al 100% IMAX. Questo ci ha costretto a rivedere il nostro business, i nostri registratori e le nostre cineprese, ma ci siamo riusciti.</p>
</blockquote><p>Qualcuno potrebbe obiettare evidenziando come <a href="https://www.hdblog.it/2015/05/07/Avengers-Infinity-War-primo-film-interamente-Imax/">&#8220;Avengers: Infinity War&#8221;</a> e &#8220;Endgame&#8221; siano gi&#224; stati interamente girati in IMAX, ma in quei casi si era trattato di <strong>riprese IMAX digitali e non su pellicola</strong>.</p><p><strong>Ad ostacolare l&#8217;utilizzo delle cineprese IMAX in pellicola</strong> sono principalmente due fattori: <strong>l&#8217;ingombro e il peso delle cineprese e, soprattutto, la rumorosit&#224;</strong>. Rumore di fondo che non consente la registrazione in presa diretta degli attori, con gli stessi costretti poi a ridoppiarsi in post-produzione.</p><p>Per ovviare al problema, <strong>IMAX ha sviluppato nuove cineprese 65mm a 15 perforazioni pi&#249; compatte e leggere</strong> (grazie a un telaio in fibra di carbonio) e soprattutto <strong>del 30% pi&#249; silenziose</strong>, riprogettando tutta la meccanica di funzionamento e trascinamento della pellicola. Con l&#8217;occasione ha anche adottato un nuovo viewfinder ottico pi&#249; luminoso sviluppato da Panavision, implementato un nuovo registratore per la riproduzione su set delle riprese e facilitare la gestione dei cosiddetti &#8220;giornalieri&#8221; (le riprese che vengono poi inviate in studio per le lavorazioni di post-produzione) e migliorato tutta l&#8217;interfaccia di gestione in multi-ripresa.</p><p>Tutti aspetti che semplificano le riprese, contenendone significativamente i costi e <strong>il prossimo 17 luglio 2026 potremo assistere alla proiezione del primo film girato al 100% in pellicola 65mm a 15 perforazioni IMAX.</strong></p><p>Ricordiamo per&#242; che <strong>esistono in tutto il mondo poco pi&#249; di 30 sale IMAX pellicola</strong> (le uniche in grado di proiettare le copie positive 70mm IMAX con rapporto d&#8217;aspetto 1.43:1) e <strong>nessuna &#232; presente in Italia</strong>. Nella nostra penisola <strong>sono presenti alcune strutture IMAX digitali</strong> (come gli IMAX di Campi Bisenzio, Orio al Serio, Sesto San Giovanni e Roma) che proiettano i film in formato <strong>IMAX 2K o 4K con rapporto d&#8217;aspetto 1.90:1</strong>.</p>    <p>Chi vorr&#224; godere dell&#8217;<strong>autentica esperienza IMAX in pellicola </strong>senza dover attraversare l&#8217;Atlantico, dovr&#224; prenotare un volo per Londra (vi consigliamo il maestoso BFI IMAX) o per Praga (IMAX Theatre di Palac Flora).</p> 

	
				


 


	
				 
			
	
			</div>