---
author: HDblog.it
canonical_url: https://www.hdblog.it/hardware/articoli/n618770/rtx-pro-6000-vs-5090-benchmark/
date: '2025-05-17T08:05:00'
excerpt: La nuova GPU RTX Pro 6000 supera la 5090 in alcuni test, ma costa fino a
  10.200 euro
image: assets/media/wh4n_K6Y7uWQOWJvEObrlA-4VjfKhn-gfJaLQjHthX-5w.webp
source: hdblog
tags:
- Tecnologia
- Nvidia
title: Nvidia RTX Pro 6000 batte la 5090 nei test, ma costa il triplo
---
<div><p>La nuova<a href="https://www.hdblog.it/nvidia-rtx-pro-6000/"><strong> scheda grafica professionale RTX Pro 6000 di Nvidia</strong></a>, basata sull&#8217;architettura Blackwell, ha fatto il suo debutto in sordina, senza la consueta risonanza mediatica e senza un programma ufficiale di recensioni. Come riportato in fase di lancio, non si tratta di un prodotto consumer, &#232; riservata a un'utenza ben specifica e come tale ha una precisa nicchia di mercato. Nonostante ci&#242;, non sono mancati i primi benchmark condivisi online dai primi utenti in possesso della GPU, i quali suggeriscono prestazioni di alto livello che superano quelle della gi&#224; potentissima RTX 5090. E ci mancherebbe, direte voi! Perch&#233; le prestazioni superiori hanno un costo che pu&#242; arrivare a superare i 10.000 euro.</p>    <p>Al centro delle attenzioni c&#8217;&#232; Redditor Privaterbok, uno degli appassionati che ha pubblicato i primi risultati dei test condotti sulla RTX Pro 6000. Utilizzando strumenti come 3DMark Time Spy, Time Spy Extreme, Port Royal, Steel Nomad e Geekbench 6, <strong>la scheda ha totalizzato 51.776 punti in Time Spy e 28.009 in Time Spy Extreme con le impostazioni standard</strong>. Con un overclock moderato della GPU a 350 Hz, i punteggi sono saliti rispettivamente a 54.300 e 30.019. Numeri che l<strong>a posizionano in media tra il 10 e il 15% sopra una RTX 5090 non overclockata</strong>, ma leggermente sotto una 5090 spinta manualmente.</p><p>Ci&#242; che differenzia la RTX Pro 6000 dalla 5090 non &#232; solo la destinazione d&#8217;uso. La GPU professionale<strong> monta ben 96 GB di memoria GDDR7</strong>, contro i 32 GB della controparte da gaming. Anche il numero di core CUDA &#232; superiore, con 24.064 unit&#224;, ovvero il 9% in pi&#249; rispetto alle 21.760 della 5090. Infine, il consumo energetico massimo arriva a 600 watt, mentre la 5090 si ferma a 575 watt. Una configurazione <strong>pensata per carichi di lavoro intensivi in ambiti come il rendering 3D, l&#8217;analisi di dati scientifici e l&#8217;addestramento di modelli di AI.</strong></p>    <p>Chi lavora con applicazioni che sfruttano a fondo la memoria video e l&#8217;elaborazione parallela, invece, potrebbe trovare nella Pro 6000 una compagna di lavoro potente e solida. Ma per la maggior parte degli utenti, rimane un prodotto da ammirare pi&#249; che da acquistare.</p></div>