---
author: HDblog.it
canonical_url: https://www.hdblog.it/hardware/articoli/n618666/microsoft-surface-laptop-studio-capolinea/
date: '2025-05-16T09:15:00'
excerpt: La produzione sarebbe già stata terminata. L'annuncio ufficiale potrebbe
  arrivare il mese prossimo.
image: assets/media/aPQdMtuI9zlT-yPWCRHWaw-t3YF5N2-wlRd2SvuwaN_bA.webp
source: hdblog
tags:
- Windows
- Microsoft
title: 'Surface Laptop Studio addio: il 2 al capolinea, non ci sarà un 3 | Rumor'
---
<div><p>A quanto pare <strong>un altro prodotto della famiglia Surface sta per essere eliminato</strong>: il <a href="https://www.hdblog.it/microsoft-surface-laptop-studio-2/">Surface Laptop Studio 2</a>. Secondo Tom Warren di The Verge, la produzione del dispositivo &#232; gi&#224; stata terminata, e una volta esaurite le scorte non ci sar&#224; un sostituto. In sostanza rimarranno due grandi esponenti del brand: il Surface Pro e il Surface Laptop - pi&#249; eventuali varie declinazioni come i pi&#249; economici Go. Per ora sono indiscrezioni, naturalmente, ma la conferma ufficiale potrebbe arrivare in tempi relativamente brevi - entro giugno, per la precisione.</p>    <p>Negli scorsi anni, Surface ha rappresentato prima di tutto <strong>innovazione, sperimentazione e audacia</strong>. La societ&#224; ha provato a proporre form factor e concetti che in precedenza non erano mai stati provati, cercando di replicare il successo che ha avuto il 2-in-1 che oggi conosciamo come Surface Pro, il tablet che diventa un laptop con una tastiera-cover. Ma possiamo dire che non &#232; mai riuscita a ripetere quell&#8217;exploit.</p><p>Negli anni Microsoft ha proposto:</p>

<ul>
	<li><a href="https://www.hdblog.it/2018/03/16/microsoft-surface-book-2-recensione/"><strong>Surface Book</strong></a>. Era una sorta di estremizzazione del concetto espresso con il Surface Pro, solo che la tastiera non era una semplice cover, ma una vera &#8220;met&#224; inferiore&#8221; di laptop, con tanto di scheda grafica NVIDIA.</li>
	<li><a href="https://www.hdblog.it/2017/06/17/Surface-Laptop-Studio-video-anteprima/"><strong>Surface Studio</strong></a>. Era pensato come concorrente dell&#8217;iMac. L&#8217;hardware era nella basetta, e c&#8217;era un sistema meccanico che permetteva di inclinare il display, che era touch, per una modalit&#224; di lavoro stile tecnigrafo, per capirci.</li>
	<li><a href="https://www.hdblog.it/smartphone/articoli/n544437/surface-duo-2-ufficiale-novita-specifiche-prezzi/"><strong>Surface Duo</strong></a>. Uno dei primi smartphone pieghevoli a libro, ma con due display, uno per met&#224;. Aveva Android.</li>
	<li><a href="https://www.hdblog.it/hardware/articoli/n568148/microsoft-surface-hub-gen-2/"><strong>Surface Hub</strong></a>. Una sorta di incrocio tra un PC, una TV e una whiteboard. Era pensata per il mondo aziendale, soprattutto: conferenze, presentazioni, progetti collaborativi, brainstorming.</li>
	<li><a href="https://www.hdblog.it/portatili/speciali/n556114/microsoft-surface-laptop-studio-scegliere-business/"><strong>Surface Laptop Studio</strong></a>, appunto. La trasposizione dell&#8217;idea del display orientabile del Surface Studio nel mondo dei portatili.</li>
</ul>

<p>Ci sono stati <strong>anche altri prodotti minori</strong>, se vogliamo - cuffie, auricolari, perfino un nuovo dispositivo di input da affiancare a tastiera, mouse e touch screen pensato in particolare per l&#8217;interazione con software creativi - ma nessuno ha fatto davvero breccia tra il grande pubblico, sia quello professionale sia quello pi&#249; generalista, nonostante Microsoft abbia provato a insistere in modo ragionevole, con almeno due generazioni per ognuno.</p>    <p>&#200; evidente, oggi, che questa volont&#224; di esplorare e oltrepassare i limiti del convenzionale nel mondo dell&#8217;hardware PC era imputabile in primis al vecchio responsabile della divisione Panos Panay, ed &#232; piuttosto facile speculare che <a href="https://www.hdblog.it/microsoft/articoli/n573691/microsoft-panos-panay-windows-surface-abbandono/">abbia deciso di andarsene</a> (per Amazon, ricordiamo) perch&#233; Microsoft aveva deciso di prendere un&#8217;altra direzione. Sembra ormai piuttosto chiaro che in futuro dovremo <strong>aspettarci scelte pi&#249; "convenzionali" per il brand</strong>.</p></div>