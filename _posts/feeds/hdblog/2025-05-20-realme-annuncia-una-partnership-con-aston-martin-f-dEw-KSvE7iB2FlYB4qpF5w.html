---
author: HDblog.it
canonical_url: https://www.hdblog.it/smartphone/articoli/n619026/realme-annuncia-partnership-aston-martin/
date: '2025-05-20T09:20:00'
excerpt: Colorazione esclusiva, edizione limitata e co-design con il team britannico
image: assets/media/dEw-KSvE7iB2FlYB4qpF5w-FJjtf6FHmIICXESWXZXTtA.webp
source: hdblog
tags:
- Android
- Realme
title: Realme annuncia una partnership con Aston Martin F1, arriva GT 7 Dream Edition
---
<div>
	
				<p>Realme ha annunciato <strong>una partnership triennale con il team Aston Martin Aramco di Formula Uno</strong>. L'accordo prevede lo sviluppo congiunto di dispositivi mobili co-branded e debutta con il lancio del <a href="https://www.hdblog.it/smartphone/articoli/n618802/realme-gt-7-dream-edition-buds-air-pro-lancio-data/"><strong>realme GT 7 Dream Edition</strong></a>, che verr&#224; presentato ufficialmente a Parigi, in occasione dell'evento globale dedicato alla nuova <a href="https://www.hdblog.it/smartphone/articoli/n618879/realme-gt-7-7t-prezzo-italia/">gamma GT 7</a>.</p>    <p>L'immagine promozionale diffusa in queste ore conferma il design della Dream Edition, caratterizzata da <strong>una scocca verde con finitura Aston Martin Racing Green</strong>, marchio &#8220;Formula One Team&#8221; e<strong> linee stilistiche ispirate all'estetica delle monoposto</strong>. Il telefono &#232; stato progettato in collaborazione con il team Aston Martin Aramco, come indicato chiaramente anche sulla confezione dedicata.</p><p>Sky Li, CEO di realme, ha dichiarato:</p>

<blockquote>
<p>&#8220;La collaborazione con un team di competizioni leggendario come Aston Martin Aramco &#232; per noi un passo fondamentale per spingere i confini dell'innovazione. Solo i nostri prodotti pi&#249; performanti ottengono le 'ali da scarabeo' e prendono il volo; quindi, siamo entusiasti di sfruttare la nostra nuova piattaforma con il team per continuare a portare agli utenti di tutto il mondo design straordinari e artigianalit&#224; di alto livello&#8221;.</p>
</blockquote>DESIGN ESCLUSIVO E TIRATURA LIMITATA<p>Il realme GT 7 Dream Edition si distingue per il suo <strong>design co-firmato con la scuderia britannica</strong>. Si tratta di una versione a tiratura limitata, pensata per rafforzare l'identit&#224; sportiva della serie GT e accentuarne l'estetica ispirata al motorsport. L'iniziativa si inserisce all'interno di una strategia che prevede<strong> lo sviluppo di due modelli co-branded all'anno</strong> nel corso della partnership.</p>    <p>Sebbene l'aspetto esteriore sia ormai noto, non sono ancora state diffuse informazioni ufficiali su eventuali differenze tecniche rispetto al modello standard. Tuttavia, &#232; probabile che la Dream Edition condivida le principali specifiche del GT 7.</p>    <p>Matt Chapman, Responsabile Licenze e Merchandising, Aston Martin Aramco Formula One Team: </p>

<blockquote>
<p>"E' un piacere dare il benvenuto a realme nella squadra, con il lancio del nostro primo smartphone in co-branding. Il GT 7 Dream Edition combina prestazioni elevate e design innovativo e non vediamo l'ora di lavorare insieme sui modelli futuri. La passione &#232; il motore del Team Aston Martin di Formula Uno e ci spinge a superare i limiti dell'immaginazione e a realizzare l'eccellenza. Siamo uniti nell'incessante ricerca di prestazioni rivoluzionarie, design innovativo e perfezione in ogni dettaglio dei nostri prodotti. Con il realme GT 7 Dream Edition ci siamo dedicati a trasformare i sogni in realt&#224; racchiudendo in un unico prodotto il massimo del design e delle prestazioni"</p>
</blockquote>GT 7: UN FLAGSHIP CON FOCUS SU PRESTAZIONI E AUTONOMIA<p>Il realme GT 7 &#232; uno dei primi smartphone ad utilizzare il nuovo <a href="https://www.hdblog.it/hardware/articoli/n618433/mediatek-dimensity-9400e-t930/">processore Dimensity 9400+ di MediaTek</a> realizzato con processo produttivo a 3 nanometri. Il sistema di raffreddamento &#232; a doppio layer con grafene, mentre le configurazioni di memoria prevedono 12 o 16 GB di RAM LPDDR5x (fino a 8.533 Mbps) con possibilit&#224; di espansione virtuale fino a ulteriori 12 GB, e archiviazione interna da 256 GB, 512 GB o 1 TB su standard UFS 4.0.</p>    <p><strong>Il display &#232; un OLED da 6,8 pollici con risoluzione Full HD+</strong> (2800 x 1280 pixel), luminosit&#224; massima di 1800 nit, refresh rate fino a 144 Hz, touch sampling fino a 340 Hz e screen-to-body ratio del 94,7%. Supporta HDR e copertura completa dello spazio colore DCI-P3. La batteria &#232; una Titan da 7200 mAh con densit&#224; di 841 Wh/L e supporta la ricarica rapida Super Flash Charge a 100 watt.</p>    <p>Il comparto fotografico posteriore comprende <strong>una fotocamera principale da 50 MP con sensore Sony IMX896</strong> da 1/1,56 pollici, apertura f/1.8, stabilizzazione ottica (OIS) e campo visivo di 84 gradi; una ultra wide da 8 MP (Omnivision OV08D10) con apertura f/2.2, lunghezza focale equivalente a 16 mm e campo visivo di 112 gradi. La fotocamera frontale &#232; da 16 MP con sensore Sony IMX480, apertura f/2.4 e angolo di visione di 85 gradi.</p><h2>REALME GT 7: SCHEDA TECNICA</h2>

<ul>
	<li>dimensioni: 162,42 x 75,97 x 8,25 mm</li>
	<li>peso: 203 grammi</li>
	<li>SoC: MediaTek Dimensity 9400+, processo produttivo a 3 nanometri
	<ul>
		<li>sistema di dissipazione del calore a doppio layer con grafene</li>
	</ul>
	</li>
	<li>memorie: 12 o 16 GB di RAM LPDDR5x a 8.533 Mbps (fino a 12 GB ulteriori di espansione virtuale dinamica) e 256 o 512 GB o 1 TB di spazio di archiviazione UFS 4.0</li>
	<li>display: OLED da 6,8 pollici, risoluzione Full HD+ (2.800 x 1.280 pixel), luminosit&#224; massima 1.800 nit, frequenza di aggiornamento fino a 144 Hz, touch sampling fino a 340 Hz, screen to body ratio 94,7%, HDR, copertura al 100% dello spazio colore DCI-P3</li>
	<li>batteria: 7.200 mAh (Titan battery), densit&#224; 841 Wh/L</li>
	<li>ricarica: rapida Super Flash Charge a 100 watt</li>
	<li>fotocamere:
	<ul>
		<li>posteriore wide principale: 50 MP, sensore Sony IMX896 da 1/1,56 pollici, apertura f/1.8, lunghezza focale equivalente 24 mm, campo visivo 84 gradi, stabilizzazione ottica delle immagini (OIS)
		<ul>
			<li>video in 4K a 60 fps o slow mo 1080p a 120 fps o 720p a 240 fps</li>
		</ul>
		</li>
		<li>posteriore ultra wide: 8 MP, sensore Omnivision OV08D10 da 1/4 pollici, lunghezza focale equivalente 16 mm (zoom 0,67x), campo visivo 112 gradi, apertura f/2.2</li>
		<li>frontale: 16 MP, sensore Sony IMX480, apertura f/2.4, lunghezza focale equivalente 23 mm, campo visivo 85 gradi
		<ul>
			<li>video in 1080p a 60 fps</li>
		</ul>
		</li>
	</ul>
	</li>
	<li>connettivit&#224;: 5G, dual SIM, Wi-Fi 7, Bluetooth 5.4, NFC, eSIM, GPS a due bande, Glonass, Galileo a tre bande, QZSS a due bande, Beidou a quattro bande, NavIC, USB-C, emettitore IR</li>
	<li>audio: 2x altoparlanti e 2x microfoni</li>
	<li>sblocco: tramite lettore di impronte digitali in display a ultrasuoni</li>
	<li>interfaccia utente: Realme UI 6.0 su base Android 15</li>
	<li>resistenza IP69</li>
</ul><p><strong>Il GT 7 Dream Edition verr&#224; mostrato ufficialmente il 27 maggio a Parigi,</strong> in occasione dell'evento internazionale che coinvolger&#224; anche i modelli GT 7 e GT 7T. La variante Dream sar&#224; l'unico modello sviluppato in collaborazione con Aston Martin e rappresenta un primo esempio concreto della nuova direzione intrapresa da realme verso prodotti co-progettati con partner strategici.</p> 

	
				


 


	
				 
			
	
			</div>