---
author: HDblog.it
canonical_url: https://www.hdblog.it/huawei/articoli/n618473/usa-chip-huawei-intelligenza-artificiale-nvidia/
date: '2025-05-14T17:20:00'
excerpt: L'amministrazione del presidente Donald Trump avvisa di "stare alla larga"
  dai chip di intelligenza artificiale realizzati da Huawei.
image: assets/media/qv6sBGKJ_O8kwsw8kAEV0g-ftflitIvSPELN1E4mtMTrw.webp
source: hdblog
tags:
- Business
- Huawei
title: 'Dagli USA stretta sui chip Huawei per l''intelligenza artificiale: sorride
  Nvidia'
---
<div><p>Il <strong>Dipartimento del Commercio degli Stati Uniti</strong> (DOC) ha annunciato luned&#236; di aver revocato la <strong>norma sulla diffusione dell'<a href="https://www.hdblog.it/ia/">intelligenza artificiale</a></strong>, che sarebbe entrata in vigore il 15 maggio, che aveva lo scopo di <strong>limitare il numero di chip di intelligenza artificiale prodotti negli Stati Uniti</strong> che potevano essere esportati su scala internazionale senza un'autorizzazione governativa speciale. </p>    <p>Il DOC ha aggiunto che una norma sostitutiva verr&#224; emanata in futuro, ma senza fornire ulteriori dettagli. Inoltre, &#232; stato lanciato anche un avvertimento alle aziende che<strong> l'utilizzo del chipset AI Ascend di Huawei violerebbe gli accordi statunitensi</strong> sul controllo delle esportazioni con potenziali sanzioni penali. Una situazione che di fatto <strong>sorride a NVIDIA</strong>, che detiene una quota di mercato stimata del 90% nel settore.</p><p>Il <strong>Bureau of Industry and Security</strong>, che sovrintende ai controlli sulle esportazioni, ha fatto sapere marted&#236; di voler adottare un <strong>approccio pi&#249; rigoroso nei confronti dei chip di intelligenza artificiale esteri</strong>, inclusa la decisione di emanare delle linee guida secondo le quali l'utilizzo del chip Ascend di Huawei in qualsiasi parte del mondo violerebbe i controlli sulle esportazioni degli Stati Uniti.</p>    <p>In realt&#224;, fonti vicine alla vicenda sottolineano che l'ufficio non intende emanare una nuova norma, ma ha voluto chiarire alle aziende che <strong>&#232; probabile che i chip Huawei abbiano violato una misura che richiede licenze difficili</strong> da ottenere per esportare la tecnologia statunitense al colosso cinese. </p>    <p>La <strong>preoccupazione per gli Stati Uniti</strong> &#232; che la vertiginosa crescita con cui Huawei ha dimostrato di poter incrementare la propria capacit&#224; produttiva possa offrire<strong> processori AI in grado di competere con i prodotti di Nvidia </strong>e di altre aziende statunitensi, vendendo sia in Cina che sui mercati esteri.</p>    <p>Riguardo la decisione del Dipartimento del Commercio degli Stati Uniti, una nota spiega:</p>

<blockquote>
<p>Questi nuovi requisiti avrebbero<strong> soffocato l'innovazione americana</strong> e gravato le aziende con nuovi e pesanti obblighi normativi. La norma sulla diffusione dell'IA avrebbe inoltre minato le relazioni diplomatiche degli Stati Uniti con decine di Paesi, declassandoli al secondo livello. </p>
</blockquote>

<p>L'obiettivo era quello di impedire a Paesi gi&#224; soggetti a restrizioni sui chip, <strong>come Russia e appunto Cina</strong>, di accedere o sviluppare tecnologie di intelligenza artificiale: cos&#236; per&#242; <strong>avrebbe messo a repentaglio la quota di mercato di Nvidia</strong>. Sia quest'ultima che Huawei hanno per il momento rifiutato di commentare la novit&#224;. </p>    <p>L'annuncio &#232; arrivato comunque nel giorno della <strong>visita del presidente Donald Trump in Arabia Saudita</strong>: occasione che &#232; stata utile per presentare una serie di accordi, tra cui l'impegno di Humain, la nuova azienda statale di intelligenza artificiale del regno, a costruire un'infrastruttura IA sfruttando centinaia migliaia di chip Nvidia. Il CEO della compagnia, <strong>Jensen Huang,</strong> era presente all'incontro proprio per sollecitare investimenti nell'intelligenza artificiale per le aziende statunitensi.</p>

	
				


</div>