---
author: HDblog.it
canonical_url: https://www.hdblog.it/microsoft/articoli/n618923/microsoft-build-2025-ai-edge-app-sviluppo-novita/
date: '2025-05-19T16:05:00'
excerpt: Poche news prettamente consumer, ma sviluppatori ed entusiasti AI dovrebbero
  trovare pane per i loro denti.
image: assets/media/3Mzh1vOkp2bV2GNIq_BAmw-JQ61FCmnraVTqzZoV2rMjA.webp
source: hdblog
tags:
- Windows
- Microsoft
title: Microsoft Build 2025 all'insegna dell'AI anche per Windows ed Edge
---
<div><p><strong>La <a href="https://www.hdblog.it/microsoft-build/">Microsoft Build 2025 &#232; tutta</a> all&#8217;insegna dell&#8217;intelligenza artificiale</strong>: nelle oltre quaranta pagine di PDF che illustra analiticamente le novit&#224; introdotte, "AI" &#232; ripetuta almeno 300 volte scarse (ed &#232; una stima estremamente conservativa). La maggior parte degli annunci si concentra sul mondo aziendale, infrastrutturale e di sviluppo delle tecnologie stesse, con nuovi strumenti, piattaforme e SDK per realizzare e implementare funzionalit&#224; e servizi di questo tipo in app e siti web.</p>    <p>Ci sono tuttavia alcune novit&#224; che potrebbero interessare anche un&#8217;utenza pi&#249; prettamente consumer &#8220;e dintorni&#8221;, per cos&#236; dire - piccoli sviluppatori indipendenti, liberi professionisti che stanno cercando di orientarsi in quella che secondo praticamente tutte le grandi aziende protagoniste del settore rappresenta una enorme rivoluzione. Per esempio, <strong>in <a href="https://www.hdblog.it/windows-10-sun-valley/">Windows 11</a> &#232; stata annunciata Windows AI Foundry</strong>, un&#8217;evoluzione della precedente Copilot Runtime, che &#232; pensata come piattaforma &#8220;tutto in uno&#8221; per tutte le fasi del ciclo di sviluppo di una funzionalit&#224; AI, dalla selezione del modello all&#8217;ottimizzazione alla distribuzione. </p><p><strong>Windows ML rappresenta le fondamenta di AI Foundry</strong>. &#200; una runtime dedicata all&#8217;AI Inferencing compatibile con CPU, GPU e NPU di vari produttori, tra cui AMD, Intel, NVIDIA e Qualcomm, tutti partner dell&#8217;iniziativa. Si tratta di un&#8217;evoluzione di DirectML ancora meglio ottimizzata e performante. Microsoft ha anche annunciato migliorie alla Windows App SDK che ora integra alcune funzionalit&#224; e capacit&#224; esclusive dei <a href="https://www.hdblog.it/copilot-plus-pc/">Copilot Plus PC, in modo</a> tale da permettere agli sviluppatori di integrare feature AI in modo pi&#249; semplice e veloce.</p>    <p>Le novit&#224; AI riguardano anche <a href="https://www.hdblog.it/microsoft-edge/">il browser Edge</a>, che presto sar&#224; in grado di <strong>tradurre i file PDF da e verso oltre 70 lingue</strong>. Sono anche in arrivo delle nuove API AI che offriranno agli sviluppatori Web nuovi modi per implementare queste tecnologie sui propri siti, senza necessariamente appoggiarsi al cloud ma sfruttando le risorse hardware locali del dispositivo client. </p>    <p>Sempre per sviluppatori, Microsoft ha previsto diverse novit&#224; anche non strettamente collegate all&#8217;AI. In particolare sono in arrivo <strong>aggiornamenti per diversi tool avanzati, come Terminal, WinGet, il sottosistema Linux e PowerToys</strong>, dedicate espressamente alla stesura di codice. Infine, il Microsoft Store diventer&#224; ancora pi&#249; developer friendly - non sar&#224; necessario sostenere alcun costo iniziale per pubblicare un&#8217;app, per esempio, e sar&#224; possibile organizzare campagne pubblicitarie in-store per far conoscere il proprio software.</p></div>