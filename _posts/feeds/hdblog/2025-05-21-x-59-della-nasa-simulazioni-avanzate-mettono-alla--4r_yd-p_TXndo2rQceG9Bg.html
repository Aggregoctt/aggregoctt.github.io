---
author: HDblog.it
canonical_url: https://www.hdblog.it/tecnologia/articoli/n619132/jet-supersonico-x59-simulazione-volo/
date: '2025-05-21T10:15:00'
excerpt: Test in hangar simulano un volo a oltre 16.000 metri d’altitudine
image: assets/media/4r_yd-p_TXndo2rQceG9Bg-kXhpZE7awOJk-2_rPy46Qw.webp
source: hdblog
tags:
- Tecnologia
title: 'X-59 della NASA: simulazioni avanzate mettono alla prova l’aereo silenzioso'
---
<div><p><a href="https://www.hdblog.it/tecnologia/articoli/n598769/jet-supersonico-x-59-nasa-addio-boom-sonico/">L&#8217;X-59, il jet sperimentale della NASA</a> progettato per volare oltre la velocit&#224; del suono riducendo drasticamente il boato sonico, &#232; stato recentemente protagonista di alcuni test. In realt&#224;, l&#8217;aereo non si &#232; mai mosso dal pavimento del suo hangar in California, parliamo infatti dei cosiddetti test "aluminum bird", una versione evoluta delle prove a terra che simulano in tutto e per tutto un volo reale.</p>    <p>L&#8217;X-59 &#232; frutto di una <strong>collaborazione tra la NASA e Lockheed Martin Skunk Works</strong>, nell&#8217;ambito del programma Low-Boom Flight Demonstrator. L&#8217;obiettivo &#232; ambizioso:<a href="https://www.hdblog.it/tecnologie-aerospaziali/"> ridisegnare il volo supersonico</a> affinch&#233; sia compatibile con l&#8217;ambiente urbano, <strong>eliminando quel fragoroso boato che rende oggi proibitivo il passaggio oltre Mach 1 sopra aree popolate</strong>. Per farlo, il velivolo adotta una fusoliera allungata e stretta e superfici di controllo chiamate canard, in grado di modellare le onde d&#8217;urto.</p>    <p>L&#8217;aereo misura 30,4 metri di lunghezza per un&#8217;apertura alare di 9 metri, ed &#232; spinto da un motore General Electric F-414. In condizioni operative, sar&#224; in grado di raggiungere Mach 1,5 (1.590 km/h) e mantenere una velocit&#224; di crociera di Mach 1,42 (1.510 km/h) a circa 16.800 metri di quota.</p><p>Ma nei test condotti presso la base Skunk Works di Palmdale, il motore non &#232; mai stato acceso. Come spiegato da Yohan Lin, ingegnere capo dell&#8217;avionica presso il NASA Armstrong Flight Research Center, <strong>l&#8217;obiettivo era verificare il comportamento del sistema di volo in condizioni simulate</strong>. &#8220;Il computer di bordo comandava le superfici mobili come se l&#8217;aereo fosse realmente in volo&#8221;, ha raccontato Lin. I tecnici hanno eseguito manovre semplici, poi hanno &#8220;iniettato&#8221; malfunzionamenti per osservare le reazioni dell&#8217;aereo e valutare se i sistemi fossero in grado di compensare gli errori o se il pilota simulato potesse recuperarli.</p>    <p>A differenza delle classiche prove su banchi di simulazione chiamate &#8220;iron bird&#8221;, in cui le componenti sono installate su una struttura metallica separata, nel caso dell&#8217;X-59 si &#232; deciso di utilizzare direttamente l&#8217;unico prototipo esistente. Una scelta pi&#249; efficiente e meno costosa, considerata la natura unica del progetto. Da qui il nome &#8220;aluminum bird&#8221;, per via della prevalenza dell&#8217;alluminio nella struttura del velivolo.</p>    <p>Il cockpit, il sedile eiettabile e il tettuccio derivano da un jet da addestramento T-38 Talon, mentre il carrello d&#8217;atterraggio proviene da un F-16 Falcon. Questo mix di elementi collaudati e innovativi rende <strong>l&#8217;X-59 un aereo tanto futuristico quanto radicato nella tradizione ingegneristica aerospaziale americana.</strong> Il progetto &#232; osservato con grande interesse non solo dagli appassionati di volo, ma anche da chi sogna un ritorno del volo supersonico commerciale. </p></div>