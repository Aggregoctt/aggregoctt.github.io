---
author: HDblog.it
canonical_url: https://www.hdblog.it/tecnologia/articoli/n618523/stampa-3d-spazio-nextspace-glasgow/
date: '2025-05-17T13:05:00'
excerpt: A Glasgow nasce un laboratorio unico per testare materiali stampati in 3D
  destinati allo spazio
image: assets/media/q3LL6JFDDn0VdamlOT_EYg-J3FRlrFeKPLhEdDV56fJOA.webp
source: hdblog
tags:
- Tecnologia
title: 'Stampanti 3D nello spazio: a Glasgow il primo test che sfida il vuoto'
---
<div><p><strong><a href="https://www.hdblog.it/stampa-3d/">Stampare oggetti in 3D</a> nello <a href="https://www.hdblog.it/spazio/">spazio</a> </strong>non &#232; pi&#249; solo un esperimento futuristico: &#232; una concreta necessit&#224; per garantire l&#8217;autosufficienza degli astronauti. Ma cosa succede se i materiali realizzati direttamente in orbita non resistono alle condizioni estreme dello spazio? Per affrontare questo problema, l&#8217;Universit&#224; di Glasgow ha inaugurato una struttura innovativa: il <strong>NextSpace Testrig, un banco di prova che simula le difficolt&#224; del vuoto cosmico proprio qui sulla Terra.</strong></p>    <p>Il laboratorio si trova presso la James Watt School of Engineering ed &#232; considerato il primo centro al mondo interamente dedicato alla verifica della resistenza di materiali stampati in 3D pensati per l&#8217;ambiente spaziale. Qui, scienziati e aziende possono testare la solidit&#224; di plastiche, metalli e ceramiche create con tecnologie additive, sottoponendole a condizioni estreme che imitano quelle in orbita.</p>    <p>L&#8217;utilizzo delle stampanti 3D nello spazio non &#232; una novit&#224; assoluta: gi&#224; nel 2014 la NASA ne ha installata una sulla Stazione Spaziale Internazionale. Da allora, si sono moltiplicati gli esperimenti, culminati nel 2024 con<a href="https://www.hdblog.it/tecnologia/articoli/n592016/stampa-3d-metallo-esa-successo-spazio/#:~:text=L'Agenzia%20Spaziale%20Europea%20(ESA,%C3%A8%20una%20novit%C3%A0%20sulla%20ISS."> la prima stampa metallica in microgravit&#224;, realizzata grazie alla collaborazione tra l&#8217;Agenzia Spaziale Europea (ESA) e Airbus</a>. L&#8217;oggetto in questione? Una curva a S in acciaio inossidabile, simbolo di un passo avanti rispetto alla stampa plastica.</p>    <p>Quello che mancava, per&#242;, era <strong>un luogo dove poter testare in modo rigoroso la durabilit&#224; di questi materiali in ambienti simili allo spazio</strong>. Secondo il ricercatore Dr. Gilles Bailet, uno dei responsabili del progetto, questo tipo di verifica &#232; essenziale per evitare che materiali difettosi finiscano per diventare pericolosi detriti orbitanti.</p><p>Il problema non &#232; da poco: nello spazio, un frammento malformato pu&#242; staccarsi da una struttura e viaggiare a velocit&#224; comparabili a quelle di un proiettile. L&#8217;impatto con satelliti o veicoli spaziali potrebbe provocare danni irreparabili e generare nuovi frammenti, innescando una sorta di effetto domino noto come sindrome di Kessler.</p>    <p>Il NextSpace Testrig nasce proprio per evitare questo scenario. All&#8217;interno del laboratorio, <strong>i materiali vengono sottoposti a un intervallo termico che va da -150 &#176;C a +250 &#176;C, un range tipico delle missioni in orbita</strong>. Oltre al controllo delle temperature, la struttura dispone di un sistema che esercita una pressione di 20 kilonewton, l&#8217;equivalente di 2.000 chilogrammi, per valutare la tenuta meccanica dei campioni.</p>    <p>Questo tipo di test non ha precedenti e si rivolge tanto al mondo accademico quanto a partner commerciali interessati a costruire infrastrutture spaziali pi&#249; sicure, magari<strong> utilizzando le risorse direttamente presenti sulla Luna o su <a href="https://www.hdblog.it/marte/">Marte</a></strong>. La possibilit&#224; di produrre oggetti su richiesta nello spazio potrebbe infatti ridurre drasticamente la dipendenza dalla Terra, dove ogni lancio comporta costi elevati e lunghi tempi di preparazione.</p></div>