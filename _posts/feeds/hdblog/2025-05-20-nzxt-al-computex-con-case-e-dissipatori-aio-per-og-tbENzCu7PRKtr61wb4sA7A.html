---
author: HDblog.it
canonical_url: https://www.hdblog.it/hardware/articoli/n619042/nzxt-computex-case-h3-h9-flow-kraken-plus-elite/
date: '2025-05-20T09:55:00'
excerpt: Spiccano soprattutto un case economico per sistemi mATX e un nuovo dissipatore
  base gamma, il Kraken Plus, con pompa custom NZXT Turbine.
image: assets/media/tbENzCu7PRKtr61wb4sA7A-huK32HZFQ-olwhzd2zkXpQ.webp
source: hdblog
tags:
- Windows
title: NZXT al Computex con case e dissipatori AiO per ogni tasca ed esigenza
---
<div>
	
				<p><a href="https://www.hdblog.it/computex/">Al Computex 2025</a> NZXT ha portato alcuni prodotti piuttosto interessanti, <strong>in particolare il case H3 Flow</strong>, che promette ottime prestazioni di raffreddamento in un form factor compatto (<strong>mATX e mini ITX</strong>) ma senza rinunciare al supporto per qualsiasi scheda video in commercio a prezzi ragionevoli. Insomma un case sulla carta pratico e senza troppi fronzoli, che peraltro testeremo a breve. Sar&#224; disponibile in bianco e in nero, e supporter&#224; radiatori fino a 240 mm in alto e fino a 280 mm sul davanti. In sostanza un H5 Flow pi&#249; piccolo, e un ritorno al formato microATX per il produttore, che mancava da un po&#8217; in questo segmento.</p><p>H3 Flow non &#232; da solo. Abbiamo anche <strong>un aggiornamento del pi&#249; prestigioso H9 Flow</strong>, case dual chamber mid-tower che supporta fino a 2 radiatori da 420 mm e un gran quantitativo di ventole, sempre in bianco e nero. Dai materiali stampa in nostro possesso non &#232; perfettamente chiaro cosa cambi rispetto al modello precedente, ma sono di nuovo previste tre &#8220;SKU&#8221;, per cos&#236; dire - base, RGB e RGB Plus. La prima include solo quattro ventole senza LED, la seconda aggiunge un trittico di ventole F420 (frame condiviso), e la terza aggiunge un secondo F420 e rende RGB anche la ventola posteriore.</p><p>Passando al raffreddamento, NZXT ha presentato anche un <strong>nuovo dissipatore per CPU AiO a liquido economico, ovvero il Kraken Plus</strong>, disponibile con radiatori da 240, 280 e 360 mm (naturalmente ventole 2x120 mm, 2x140 mm e 3x120 mm). Come &#232; facile immaginare si tratta di un&#8217;evoluzione del precedente Kraken, e rappresenta, a detta di NZXT, l&#8217;anello di congiunzione ideale tra gli AiO entry-level e quelli pi&#249; prestigiosi (come gli Elite di NZXT stessa).</p><p>La societ&#224; promette prestazioni migliori, grazie al passaggio a una <strong>pompa di progettazione proprietaria chiamata NZXT Turbine</strong> e che si trova su altri dissipatori della famiglia. Secondo i dati ufficiali della societ&#224; le temperature della CPU dovrebbero scendere del 4%. Il display personalizzabile (tramite software proprietario NZXT CAM) rimane lo stesso, con risoluzione di 240 x 240 pixel e luminosit&#224; massima di 300 nit, e anche qui avremo la possibilit&#224; di scegliere tra una versione &#8220;base&#8221; e una con ventole RGB.</p>  

	
				


 


	
				 
			
	
			</div>