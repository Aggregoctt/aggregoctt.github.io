---
author: HDblog.it
canonical_url: https://www.hdblog.it/games/articoli/n619480/tamagotchi-paradise-gestire-piu-creature/
date: '2025-05-23T11:20:00'
excerpt: Il nuovo modello debutterà in Giappone a partire dal 12 luglio 2025.
image: assets/media/iBR15H5As0hAYmT6uYGd-Q-rMUvh7aP6-yQQIalRQH6YA.webp
source: hdblog
tags:
- Games
title: 'Tamagotchi Paradise espande l’esperienza virtuale: più pet da gestire e non
  solo'
---
<div><p>Bandai Namco ha annunciato ufficialmente l'arrivo di <strong>Tamagotchi Paradise</strong>, la nuovissima linea del <a href="https://www.hdblog.it/games/articoli/n583190/tamagotchi-connection-banda-modello-20-anni/"><strong>celebre gioco tascabile degli anni '90</strong></a> che espande<strong> l'esperienza del classico animaletto virtuale </strong>con una serie di novit&#224;. A differenza del Tamagotchi tradizionale, Paradise permetter&#224; ai giocatori di gestire non pi&#249; un singolo pet, ma <strong>un intero pianeta popolato da creature digitali</strong>. </p>    <p>Caratterizzato dal suo classico design<strong> a forma di ovetto</strong> e dalla presenza di uno schermo a colori, questo nuovo modello dispone di una inedita rotella "<strong>Quadrante dello zoom"</strong> che permette agli utenti di passare da <strong>una visione globale</strong> del pianeta fino al<strong> livello cellulare</strong> delle varie creature per valutare il loro stato di salute e curare eventuali malattie. </p><p>Il pianeta sar&#224; suddiviso in <strong>tre ecosistemi distinti</strong>, chiamati Tama Fields: terra, acqua e cielo, ognuno in grado di influire sulla crescita e sull'evoluzione dei Tamagotchi attraverso attivit&#224; e alimenti specifici. L'ecosistema iniziale dipender&#224; dal colore del dispositivo acquistato, ma con il tempo<strong> sar&#224; possibile sbloccarli tutti e tre</strong>.</p>    <p>Il gioco includer&#224; oltre <strong>50 Tamagotchi</strong> suddivisi <strong>in 12 specie</strong>, con un sistema di allevamento che permette di ottenere fino a 50.000 combinazioni diverse. Inoltre, com'&#232; possibile vedere dal trailer di annuncio, si potranno anche <strong>collegare fisicamente due dispositivi </strong>per fare interagire le creature, formare famiglie o persino farle scontrare.</p></div>