---
author: HDblog.it
canonical_url: https://www.hdblog.it/windows/articoli/n618896/windows-xp-uso-quotidiano-come-perche/
date: '2025-05-19T09:45:00'
excerpt: I vecchi sistemi operativi di Microsoft sono ancora centrali nella vita quotidiana
image: assets/media/UwEqL6WujhYd3uqWCbuCQA-2fFZDtqieH8pE-RCDVQ7dw.webp
source: hdblog
tags:
- Windows
title: 'Tutti i giorni usiamo Windows XP senza rendercene conto: ecco dove'
---
<div>
	
				<p>Nonostante Microsoft abbia rilasciato<strong> ben quindici versioni del suo sistema operativo Windows nel corso degli ultimi tre decenni</strong>, alcune versioni particolarmente vecchie - come <a href="https://www.hdblog.it/windows-xp/">Windows XP</a> del 2001 - sono ancora al centro della nostra vita quotidiana, spesso con <strong>ruoli cruciali</strong> in ambiti estremamente importanti della societ&#224;.</p>    <p>A darci maggiori dettagli ci ha pensato un recente reportage della BBC, che ha portato alla luce come versioni quali Windows XP, Windows NT e persino MS-DOS siano ancora oggi fondamentali per il funzionamento di <strong>ascensori, treni, sportelli bancomat e sistemi governativi</strong>. Le ragioni di questa longevit&#224; risiedono principalmente <strong>nella stabilit&#224; dimostrata in specifici contesti</strong>, nella profonda integrazione con hardware proprietario difficile da sostituire e, non da ultimo, nei costi spesso proibitivi associati a un completo ammodernamento.</p><p>Tra gli esempi pi&#249; singolari evidenziati dalla BBC figura un ascensore di un ospedale di New York, avvistato ancora funzionante quest'anno con Windows XP, mentre alcuni bancomat si affidano addirittura a versioni ancora pi&#249; vetuste;<strong> non solo Windows XP ma in certi casi Windows NT</strong>, la cui prima release risale al lontano 1993. Un tecnico specializzato in ATM del New Jersey ha spiegato alla BBC che l'aggiornamento di questi sistemi &#232; un'operazione economicamente onerosa, che implica la sostituzione di hardware, il superamento di complessi ostacoli normativi e la riscrittura di software personalizzato.</p>    <p>In modo simile, le ferrovie tedesche Deutsche Bahn hanno pubblicato lo scorso anno un annuncio di lavoro per figure con <strong>competenze specifiche su MS-DOS e Windows 3.11</strong>, sistemi che ancora oggi gestiscono i pannelli informativi di alcuni convogli; rimpiazzare tali sistemi significherebbe dismettere componentistica hardware che, seppur datata, potrebbe funzionare ancora per decenni. Fino a poco tempo fa, anche il sistema di controllo dei treni della metropolitana di San Francisco richiedeva <a href="https://www.hdblog.it/curiosita/articoli/n597383/floppy-disk-metro-san-francisco-hitachi/">l'inserimento quotidiano di un floppy disk in un sistema basato su DOS</a>.</p>
	 
	 

	<p class="cat_tecnologia">
		
		<span class="toplabel">Tecnologia</span>
		15 Mag
	</p>
<p>Ancora, nel settore della stampa specializzata, a San Diego, imponenti stampanti LightJet producono ancora oggi stampe fotografiche di qualit&#224; museale operando grazie a <strong>Windows 2000</strong>. John Watts, che gestisce queste macchine, ha riferito che un aggiornamento comporterebbe <strong>decine di migliaia di dollari solo per le nuove licenze software</strong>, pur ammettendo la sua scarsa simpatia per i sistemi Windows, necessari per&#242; per far funzionare le stampanti.</p>    <p>Forse il caso pi&#249; emblematico di questa persistenza tecnologica &#232; quello del <strong>Dipartimento per gli Affari dei Veterani degli Stati Uniti</strong>. Qui, i medici utilizzano ancora il Computerized Patient Record System, introdotto nel 1997, per accedere alle cartelle cliniche dei pazienti, un sistema che si appoggia su <strong>una piattaforma ancora pi&#249; datata denominata VistA, che risale al 1985 e fu originariamente sviluppata per MS-DOS</strong>.</p>    <p>Ci&#242; implica che il personale medico si trova a interagire con interfacce testuali, dovendo digitare percorsi file completi per aprire documenti. Un medico psichiatra ha raccontato alla BBC che<strong> l'avvio del computer pu&#242; richiedere fino a 15 minuti </strong>e qualsiasi errore di digitazione pu&#242; comportare ulteriori perdite di tempo. Nonostante sia stata promessa una modernizzazione, la sua completa implementazione non &#232; prevista prima del 2031.</p>TECNOLOGIA IMMORTALE<p>Il rapporto della BBC ci illustra come, sebbene ogni giorno si parli degli ultimi avanzamenti tecnologici in ogni ambito, gran parte della nostra quotidianit&#224; poggia ancora sulla tecnologia sviluppata tra la fine degli anni '80 e i primi anni 2000. Curiosamente trattiamo questo tema a pochi giorni di distanza da un altro articolo molto simile, ovvero quello in cui il pap&#224; di Doom ci ha svelato il suo punto di vista su <a href="https://www.hdblog.it/hardware/articoli/n618505/apocalisse-chip-john-carmack-doom-ottimizzazione/">ci&#242; che accadrebbe se, dall'oggi al domani, dovessimo perdere la possibilit&#224; di realizzare nuovi chip</a>.</p>    <p>In entrambi i casi emerge come<strong> l'affidabilit&#224; dei vecchi sistemi</strong> - sia dal punto di vista software che da quello hardware -<strong> rappresenti ancora oggi una preziosa risorsa e una vera e propria ancora di salvezza per il domani</strong>, qualora le cose dovessero prendere una piega indesiderata.</p> 

	
				


 


	
				 
			
	
			</div>