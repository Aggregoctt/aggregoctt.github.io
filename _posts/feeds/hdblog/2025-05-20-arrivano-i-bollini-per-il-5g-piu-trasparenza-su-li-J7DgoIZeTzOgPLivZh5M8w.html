---
author: HDblog.it
canonical_url: https://www.hdblog.it/mobile/articoli/n619081/agcom-bollini-5g-trasparenza-limiti-velocita/
date: '2025-05-20T13:50:00'
excerpt: L’AGCOM introduce nuove regole per garantire la trasparenza sulle reali prestazioni
  delle connessioni mobili
image: assets/media/J7DgoIZeTzOgPLivZh5M8w-W7PwaINDy0vCAw7QOwUIkQ.webp
source: hdblog
tags:
- Mobile
title: 'Arrivano i bollini per il 5G: più trasparenza su limiti e velocità reali'
---
<div><p><a href="https://www.hdblog.it/agcom/">L'Autorit&#224; per le Garanzie nelle Comunicazioni</a> ha approvato un nuovo Regolamento volto a <strong>rafforzare la trasparenza nell'offerta dei servizi di comunicazione elettronica</strong>. Tra le misure pi&#249; significative figura l'introduzione di <strong>un sistema di etichettatura per le offerte commerciali in tecnologia 5G</strong>, sul modello di quanto gi&#224; avviene per le connessioni in fibra ottica.</p>    <p>L'iniziativa nasce in risposta alle segnalazioni delle associazioni dei consumatori, secondo cui diversi operatori propongono offerte "5G" che, in realt&#224;, <strong>impongono pesanti limitazioni alla velocit&#224; di connessione</strong> &#8212; anche fino a 10 Mbps &#8212; vanificando i benefici attesi da questa tecnologia. Una situazione che <strong>genera confusione tra gli utenti,</strong> danneggia la percezione pubblica del 5G e ostacola una corretta evoluzione del mercato.</p>    <p>Per contrastare questa pratica, l'Agcom ha stabilito che l'uso del termine "5G" sar&#224; consentito senza restrizioni solo se il servizio viene erogato tramite infrastrutture pienamente compatibili con gli standard internazionali (NSA e SA) e <strong>senza limiti artificiali alla velocit&#224;</strong>. In questo caso, l'offerta dovr&#224; essere accompagnata da u<strong>n bollino verde con la dicitura "5G"</strong> e<strong> l'indicazione della velocit&#224; massima raggiungibile.</strong></p><p>Al contrario, qualora siano presenti vincoli prestazionali significativi, gli operatori saranno obbligati ad <strong>apporre un bollino giallo con la dicitura "5G con limite alla velocit&#224;</strong>", specificando chiaramente il valore massimo previsto. In ogni altra circostanza, l'utilizzo del termine "5G" sar&#224; vietato.</p>    <p>A completare il sistema di etichettatura, l'AGCOM ha introdotto anche un bollino rosso, da applicare nei casi in cui l'utilizzo del termine "5G" non sia in alcun modo giustificabile. &#200; il caso, ad esempio, di offerte che sfruttano architetture di rete non riconosciute dagli standard internazionali o prive dei requisiti minimi di velocit&#224;. In tali circostanze, gli operatori non potranno utilizzare la dicitura "5G", neppure con specificazioni o limitazioni.</p>    <p>Nel caso in cui i limiti di velocit&#224; siano diversi per il traffico in download e in upload, entrambi i valori dovranno essere chiaramente indicati, sia nella comunicazione pubblicitaria che nei canali precontrattuali. L'indicazione dovr&#224; avvenire con pari evidenza e leggibilit&#224; rispetto agli altri elementi del bollino. Ricapitolando:</p>

<ul>
	<li><strong>Bollino verde: </strong>offerta 5G senza alcuna limitazione contrattuale di velocit&#224;;</li>
	<li><strong>Bollino giallo:</strong> offerta con limite di velocit&#224; pari o superiore a 20 Mbit/s;</li>
	<li><strong>Bollino rosso: </strong>offerta con limite di velocit&#224; inferiore a 20 Mbit/s.</li>
</ul>

<p>Il sistema dei bollini riprende espressamente i criteri gi&#224; introdotti dalla delibera n. 292/18/CONS per le connessioni fisse e si applicher&#224; a tutte le comunicazioni commerciali, sia generalizzate sia personalizzate. Oltre al bollino, gli operatori dovranno garantire, nei canali precontrattuali "one-to-one", informazioni dettagliate sulle caratteristiche tecniche effettive del servizio offerto.</p>    <p>Questa misura si inserisce in un disegno pi&#249; ampio di riforma volto a garantire <strong>maggiore chiarezza agli utenti finali </strong>e a <strong>promuovere una concorrenza pi&#249; corretta tra operatori</strong>, nel rispetto dei principi europei di armonizzazione e tutela dei consumatori.</p>    <p>Oltre all'introduzione dei bollini per il 5G, la delibera affronta numerosi altri aspetti della trasparenza nel mercato delle telecomunicazioni. Tra questi, l'obbligo per gli operatori di pubblicare <a href="https://www.hdblog.it/smartphone/articoli/n619001/telefonia-mobile-nuove-regole-agcom/">una pagina di "trasparenza tariffaria" </a>con tutte le offerte in essere, misure di informazione preventiva per gli utenti in caso di cessazione del servizio e, soprattutto, <a href="https://www.hdblog.it/mobile/articoli/n618983/agcom-nuove-misure-contro-lspoofing/">nuove regole anti-spoofing per contrastare le chiamate con numero falsificato</a>. Queste ultime prevedono il blocco selettivo delle chiamate in entrata da numerazioni nazionali che risultano in realt&#224; originate dall'estero.</p></div>