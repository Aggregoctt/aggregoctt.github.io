---
author: HDblog.it
canonical_url: https://www.hdblog.it/sicurezza/articoli/n619218/coinbase-attacco-violazione-dati-cosa-successo/
date: '2025-05-21T15:05:00'
excerpt: Chiesto riscatto di 20 milioni di dollari, Coinbase si rifiuta.
image: assets/media/YABLG6W5xUkMhau7nnMKcw-CHcxqd9JlD9RWVNnXzFJUQ.webp
source: hdblog
tags:
- Sicurezza
title: Coinbase, 70000 clienti coinvolti in un caso di violazione dei dati durato
  mesi
---
<div><p>La <a href="https://www.hdblog.it/data-breach/">violazione di dati</a> che ha riguardato <strong>Coinbase</strong> ha coinvolto <strong>69.461</strong> <strong>clienti</strong>: lo ha rivelato la societ&#224; stessa in un documento depositato presso la sede del procuratore generale del Maine. Si &#232; trattato di un furto prolungato, visto che i primi casi si sono verificati il <strong>26 dicembre</strong> dello scorso anno e si sono protratti <strong>fino all'11 maggio</strong>, quando la piattaforma ha ricevuto una richiesta di riscatto.</p>

<ul>
	<li><strong>Il fatto:</strong> i criminali hanno pagato alcuni membri dell'assistenza clienti di Coinbase affinch&#233; fornissero loro i contatti degli utenti. In questo modo l'elenco ottenuto &#232; stato sfruttato per contattare le vittime fingendosi di essere dell'assistenza clienti Coinbase inducendoli a consegnare le criptovalute.</li>
	<li><strong>Sono riusciti a rubare: </strong>dati personali dei clienti - tra cui nome, indirizzo, numero di telefono e mail - nonch&#233; parte del codice fiscale, i numeri mascherati (non completi) del conto bancario, documenti di identit&#224;, saldo del conto.</li>
	<li><strong>Non sono riusciti a rubare: </strong>credenziali di accesso, chiavi private, accesso ai fondi, dati dei clienti Coinbase Prime, portafoglio clienti.</li>
</ul>

<p>In un post pubblicato sul sito ufficiale, Coinbase ha spiegato che <strong>non sono state rubate password o fondi</strong>, e gli account Coinbase Prime non sono stati colpiti. "Rimborseremo i clienti che sono stati ingannati e hanno inviato fondi all'aggressore", si legge. E ancora: "<strong>non pagheremo la richiesta di riscatto di 20 milioni di dollari </strong>che abbiamo ricevuto".</p><p>Coinbase ha affermato che <strong>rimborser&#224; i clienti truffati</strong> e che <strong>rafforzer&#224; il sistema di sicurezza</strong>, incluso l'avvio della "simulazione di minacce simili per individuare i punti di errore del sistema interno". E anzich&#233; pagare i 20 milioni di dollari di riscatto &#232; stato istituito un <strong>fondo di pari valore </strong>da destinare a coloro che forniranno informazioni utili all'arresto degli aggressori. La societ&#224; sta collaborando con le forze dell'ordine impegnate nell'indagine, intanto ha licenziato i dipendenti che hanno fornito le informazioni ai malviventi e ha promesso che presenter&#224; una denuncia penale.</p>    <p>Coinbase ricorda ai propri clienti che non chieder&#224; mai password e codici di autenticazione a 2 fattori al telefono, n&#233; trasferir&#224; fondi su un portafoglio "sicuro".</p></div>