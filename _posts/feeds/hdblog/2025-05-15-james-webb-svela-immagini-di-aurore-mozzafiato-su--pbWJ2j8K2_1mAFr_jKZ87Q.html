---
author: HDblog.it
canonical_url: https://www.hdblog.it/tecnologia/articoli/n618347/james-webb-aurore-giove-immagini/
date: '2025-05-15T15:55:00'
excerpt: Il telescopio Webb mostra aurore mai viste prima su Giove, generate anche
  dai vulcani di Io
image: assets/media/pbWJ2j8K2_1mAFr_jKZ87Q-MeQ81V9fzoo03jI2do4Scg.webp
source: hdblog
tags:
- Tecnologia
title: James Webb svela immagini di aurore mozzafiato su Giove
---
<div><p>Il <a href="https://www.hdblog.it/telescopio-spaziale-james-webb/">James Webb Space Telescope (JWST)</a> ha regalato agli scienziati e agli appassionati dello spazio <strong>un&#8217;impressionante serie di immagini delle aurore su Giove</strong>, tra le pi&#249; luminose mai osservate. L&#8217;osservazione &#232; avvenuta lo scorso 25 dicembre 2023, un vero e proprio regalo natalizio per la comunit&#224; scientifica, che ha potuto ammirare <strong>uno spettacolo celeste ricco di dettagli mai documentati prima</strong>.</p>    <p>A differenza delle aurore terrestri, generate quando particelle ad alta energia provenienti dal Sole interagiscono con la magnetosfera terrestre, le aurore gioviane si manifestano con un&#8217;intensit&#224; centinaia di volte superiore. Questo accade non solo per via del potente campo magnetico del pianeta, ma anche per una peculiarit&#224; che lo rende unico nel Sistema Solare: l&#8217;influenza vulcanica del suo satellite Io. Le eruzioni di Io, infatti, rilasciano grandi quantit&#224; di particelle che vengono catturate dalla magnetosfera di Giove, contribuendo alla creazione delle aurore.</p><p>Il team guidato da Jonathan Nichols dell&#8217;Universit&#224; di Leicester, esperto nello studio delle aurore planetarie, <strong>ha combinato le osservazioni del JWST con quelle del <a href="https://www.hdblog.it/telescopio-hubble/">Telescopio Hubble</a> </strong>per approfondire la comprensione di questi fenomeni. Le immagini raccolte dalla NIRCam (Near-Infrared Camera) del James Webb hanno rivelato aurore estremamente dinamiche, variabili in intensit&#224; anche nell&#8217;arco di pochi secondi. &#8220;Ci aspettavamo variazioni lente, nell&#8217;ordine di una quindicina di minuti&#8221;, ha dichiarato Nichols, &#8220;invece l&#8217;intera regione aurorale si animava continuamente, come se stesse scintillando&#8221;.</p>    <p>Uno degli aspetti pi&#249; sorprendenti emersi dallo studio riguarda <strong>una particolare emissione luminosa registrata dal Webb, che non trova corrispondenza nei dati ultravioletti dell&#8217;Hubble</strong>. Gli scienziati ipotizzano che possa trattarsi dell&#8217;effetto di una combinazione inusuale di particelle a bassissima energia, in quantit&#224; elevate, che colpiscono l&#8217;atmosfera gioviana. Un&#8217;ipotesi finora ritenuta improbabile, che ora apre nuove domande sull&#8217;interazione tra campo magnetico e particelle nello spazio.</p>    <p>Le precedenti immagini del JWST, risalenti al 2022, <strong>avevano gi&#224; mostrato aurore su Giove</strong>, ma le nuove osservazioni natalizie hanno offerto uno sguardo molto pi&#249; dettagliato anche sui suoi anelli e sui piccoli satelliti Amaltea e Adrastea. In una composizione a infrarossi, Giove appare come una sfera blu intenso con striature chiare, mentre i poli si illuminano di una luce azzurra intensa, segno della presenza di forti aurore. Il nuovo studio &#232; stato pubblicato il 12 maggio 2025 sulla rivista Nature Communications.</p></div>