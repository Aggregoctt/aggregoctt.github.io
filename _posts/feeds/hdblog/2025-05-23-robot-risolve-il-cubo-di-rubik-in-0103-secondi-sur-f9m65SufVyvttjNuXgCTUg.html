---
author: HDblog.it
canonical_url: https://www.hdblog.it/tecnologia/articoli/n619429/robot-cubo-rubik-record-purdue/
date: '2025-05-23T11:15:00'
excerpt: Nuovo record storico
image: assets/media/f9m65SufVyvttjNuXgCTUg-XXmWjo2vi3g0a6CB2Cz-hQ.webp
source: hdblog
tags:
- Tecnologia
title: 'Robot risolve il cubo di Rubik in 0,103 secondi: surclassato il precedente
  primato | Video'
---
<div><p>Alla Purdue University, quattro studenti di ingegneria hanno infranto ogni previsione e un importante record mondiale.<a href="https://www.hdblog.it/robot/"> Il loro robot</a>, battezzato <strong>&#8220;Purdubik&#8217;s Cube&#8221;, ha completato un cubo di Rubik in soli 0,103 secondi</strong>: pi&#249; veloce di un battito di ciglia e di qualsiasi reazione umana misurabile. Il primato apparteneva fino a poco tempo fa alla giapponese Mitsubishi, che nel maggio 2024 aveva lasciato tutti a bocca aperta con il suo sofisticato TOKUFASTbot, capace di risolvere il celebre rompicapo in 0,305 secondi.</p>    <p>Il team di studenti, composto da Matthew Patrohay, Junpei Ota, Aden Hurd e Alex Berta, ha portato avanti il progetto nell&#8217;ambito dell&#8217;Elmore Family School of Electrical and Computer Engineering. In pochi mesi hanno sviluppato da zero un sistema meccanico e software in grado di ridisegnare i limiti della velocit&#224; robotica. Il risultato &#232; stato un colpo magistrale: <strong>una macchina capace di vedere, calcolare e muoversi cos&#236; rapidamente che l&#8217;intera soluzione del cubo &#232; praticamente invisibile all&#8217;occhio umano</strong>. Non ci credete? Guardate voi stessi il video!</p>          <p>Il nuovo robot <strong>ha richiesto anche una revisione dei componenti fisici del cubo di Rubik stesso</strong>. A quelle velocit&#224;, infatti, le strutture standard del gioco non reggono lo stress meccanico: i pezzi si spezzano, letteralmente. Il team ha quindi creato un nucleo interno personalizzato per sostenere le sollecitazioni estreme, modificando anche i singoli blocchi colorati per aumentare la resistenza e ridurre l&#8217;attrito.</p>    <p>La loro impresa, oltre che per la performance, ha suscitato attenzione per la sua origine: un gruppo di studenti universitari che ha superato una multinazionale dotata di risorse industriali imponenti. Il TOKUFASTbot di Mitsubishi, ricordiamo, sfruttava avanzati servomotori compatti, algoritmi AI per il riconoscimento dei colori e tecnologie di controllo del movimento usate comunemente negli impianti produttivi dell&#8217;azienda.</p>    <p>La sfida, quindi, non era solo meccanica ma anche concettuale: dimostrare che con ingegno, collaborazione e creativit&#224; &#232; possibile competere con i giganti del settore. Come ha commentato Milind Kulkarni, responsabile del dipartimento ECE, i ragazzi hanno semplicemente pensato: &#8220;Possiamo fare di meglio&#8221;.</p>    </div>