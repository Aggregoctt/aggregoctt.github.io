---
author: HDblog.it
canonical_url: https://www.hdblog.it/apple/articoli/n618677/apple-mappe-guide-michelin-formula1-monaco-3d/
date: '2025-05-16T09:10:00'
excerpt: 'Apple Mappe si aggiorna: ristoranti stellati, prenotazioni e mappa del circuito
  di Monaco per l''imminente F1'
image: assets/media/Lc4uJYgltN9RJsJBuNGRhA-BdQXEiCWwCP1QJ0mLMDQXw.webp
source: hdblog
tags:
- Apple
title: Apple Mappe consiglia ristoranti stellati e diventa una guida per il GP di
  Monaco
---
<div><p>Da oggi, chi utilizza <a href="https://www.hdblog.it/apple-mappe/">Apple Mappe </a>pu&#242; accedere ai <strong>consigli di esperti del settore come la Guida Michelin, The Infatuation e Golf Digest</strong>, ma c'&#232; anche una novit&#224; che riguarda l'imminente GP di Formula 1 di Monaco. Apple ha scelto il prestigioso scenario del TAG Heuer Grand Prix de Monaco 2025 per lanciare un nuovo aggiornamento spettacolare di Apple Mappe: una "Detailed City Experience" pensata su misura per uno degli eventi sportivi pi&#249; iconici al mondo.</p>    <p>Cominciamo dalla novit&#224; principale, che consiste nell&#8217;aggiunta di contenuti curati da fonti autorevoli direttamente all&#8217;interno delle schede informative dei luoghi presenti su Apple Mappe. Gli utenti, ad esempio, potranno vedere se un ristorante &#232; stato premiato con stelle Michelin, leggere descrizioni redatte da critici gastronomici e visualizzare foto selezionate. Non solo: sar&#224; anche possibile <strong>prenotare direttamente da Apple Mappe una cena o una camera d&#8217;albergo.</strong></p>    <p>La collaborazione con Michelin permette di accedere facilmente ai ristoranti e hotel selezionati dalla celebre guida francese. Basta cercare &#8220;Guida Michelin&#8221; nella barra di ricerca di Apple Maps per visualizzare le strutture raccomandate, incluse le stelle assegnate ai ristoranti. Analogamente, inserendo &#8220;The Infatuation&#8221; o &#8220;Golf Digest&#8221; si ottiene un elenco curato rispettivamente di locali e campi da golf altamente valutati.</p><p>Ma arriviamo alla seconda novit&#224;: gli appassionati di Formula 1, sia presenti a Monte Carlo che collegati da casa, potranno vivere l&#8217;atmosfera del Gran Premio in un modo del tutto inedito grazie a <strong>rappresentazioni 3D ultra dettagliate dei luoghi simbolo del Principato</strong>.</p>    <p>Il nuovo aggiornamento grafico include <strong>modelli tridimensionali realistici di punti di riferimento come il Casino de Monte-Carlo, l&#8217;H&#244;tel de Paris, il Fairmont Monte Carlo, il celebre Yacht Club e perfino il Paddock Club</strong>. Quando il dispositivo passa in modalit&#224; scura al calar del sole, la citt&#224; digitale si illumina con un effetto notturno suggestivo che simula la luce lunare, ricreando l&#8217;atmosfera glamour delle notti monegasche durante il weekend di gara.</p>    <p>L&#8217;aggiornamento introduce anche nuovi dettagli tecnici per la navigazione, come la rappresentazione di linee stradali, aiuole spartitraffico, percorsi ciclabili e pedonali, fermate del trasporto pubblico, corsie per autobus e, per i guidatori, una nuova vista &#8220;parabrezza&#8221; a livello strada che rende pi&#249; semplice l&#8217;orientamento vicino agli svincoli.</p>    <p><strong>Il circuito di Formula 1 sar&#224; perfettamente integrato nella mappa</strong>, con indicatori per ogni curva, tribune in 3D, passerelle pedonali, la linea del traguardo e altri punti strategici. Inoltre, l&#8217;app mostrer&#224; avvisi legati alla viabilit&#224;, come le strade chiuse durante l&#8217;evento. Tutto pensato per offrire un&#8217;esperienza utile a chi si trova sul posto, ma anche immersiva per chi segue l&#8217;evento da lontano. <strong>Questo aggiornamento speciale sar&#224; disponibile a partire da oggi</strong> e anticipa di pochi giorni l&#8217;attesissimo Gran Premio di Monaco, che ricordiamo &#232; in programma dal 23 al 25 maggio. </p></div>