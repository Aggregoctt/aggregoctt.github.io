---
author: HDblog.it
canonical_url: https://www.hdblog.it/tecnologia/articoli/n618591/openai-gpt41-chatgpt-novita/
date: '2025-05-15T14:35:00'
excerpt: 'Il nuovo GPT-4.1 è ora attivo su ChatGPT: prestazioni elevate e contesto
  esteso'
image: assets/media/HTPG3ukHeKkvfzbi18wFhw-N-Mma7uHyV6R4-4cQC9sPg.webp
source: hdblog
tags:
- Tecnologia
title: 'GPT-4.1 arriva su ChatGPT: più veloce, preciso e accessibile'
---
<div><p>OpenAI ha ufficializzato<a href="https://www.hdblog.it/tecnologia/articoli/n615295/ai-gpt-4-1-openai-ufficiale-modello/"> il rilascio di GPT-4.1</a>, l&#8217;ultima versione del suo modello AI multimodale, rendendolo<strong> disponibile su ChatGPT per tutti gli utenti con un abbonamento attivo</strong>. Ora gli utenti dei piani Plus, Pro e Team possono ora selezionare GPT-4.1 dal menu a tendina dei modelli disponibili, godendo di prestazioni migliorate in ambito di programmazione, comprensione contestuale e risposta a istruzioni complesse, come vi abbiamo riportato in fase di presentazione.</p>    <p>Una delle novit&#224; pi&#249; rilevanti &#232; l&#8217;introduzione d<strong>i GPT-4.1 mini come modello predefinito per tutti gli utenti di <a href="https://www.hdblog.it/chatgpt/">ChatGPT</a></strong>, inclusi quelli con account gratuiti. Il modello va di fatto a prendere il posto del precedente GPT-4o mini, offrendo miglioramenti significativi in termini di efficienza e capacit&#224; di calcolo. OpenAI ha sottolineato che GPT-4.1 e la sua variante mini<strong> superano ampiamente i modelli GPT-4o e GPT-4o mini, sia in compiti generici sia nei test di precisione per il coding e il problem solving</strong>.</p><p>Per gli amanti dei numeri, diciamo che entrambi i modelli GPT-4.1 supportano una finestra di contesto di un milione di token, una cifra impressionante se confrontata con i 128.000 token del precedente GPT-4o. Questo significa che possono elaborare input pi&#249; lunghi, contenenti grandi quantit&#224; di testo, immagini o video, offrendo un&#8217;esperienza conversazionale pi&#249; fluida e coerente. La maggiore capacit&#224; di contesto risulta particolarmente utile per i professionisti della programmazione e per chi lavora su documenti estesi o dataset articolati.</p>    <p>Inoltre, OpenAI ha annunciato che<strong> le versioni Enterprise ed Edu di ChatGPT riceveranno presto l&#8217;aggiornamento a GPT-4.1</strong>, con il rollout previsto nelle prossime settimane. L'azienda ha anche introdotto GPT-4.1 nano, descritto come il suo modello pi&#249; piccolo, veloce ed economico, gi&#224; disponibile per gli sviluppatori ma non ancora integrato nella piattaforma ChatGPT. Non &#232; chiaro, al momento, se e quando verr&#224; incluso tra le opzioni accessibili agli utenti della chat.</p></div>