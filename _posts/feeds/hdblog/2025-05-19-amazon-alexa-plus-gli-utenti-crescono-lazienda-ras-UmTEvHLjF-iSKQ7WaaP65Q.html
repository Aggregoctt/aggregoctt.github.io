---
author: HDblog.it
canonical_url: https://www.hdblog.it/amazon/articoli/n618853/alexa-plus-amazon-clienti-inviti/
date: '2025-05-19T07:05:00'
excerpt: Amazon afferma che Alexa Plus è già usata da centinaia di migliaia di clienti
image: assets/media/UmTEvHLjF-iSKQ7WaaP65Q-lVIPlzPgbRevEAlua9GBSA.webp
source: hdblog
tags:
- Tecnologia
- Amazon
title: 'Amazon Alexa Plus, gli utenti crescono: l’azienda rassicura'
---
<div><p>Nonostante il clamore generato dal lancio di <a href="https://www.hdblog.it/alexa-plus/">Alexa Plus</a>, la nuova versione dell&#8217;assistente vocale di Amazon potenziata dall&#8217;AI, l&#8217;effettiva diffusione del servizio sembra ancora poco visibile.<a href="https://www.hdblog.it/amazon/articoli/n617034/alexa-plus-100000-utenti-ai-generativa/"> Nonostante i dati condivisi da Amazon siano piuttosto rassicuranti</a>, un&#8217;inchiesta pubblicata da <strong>Reuters ha sollevato dubbi sulla reale disponibilit&#224; dell&#8217;assistente aggiornato</strong>, sottolineando la difficolt&#224; nel trovare utenti che ne confermassero l&#8217;utilizzo. Tuttavia, <strong>Amazon ha prontamente replicato a queste insinuazioni, definendole del tutto infondate.</strong></p>    <p>La risposta ufficiale dell&#8217;azienda &#232; arrivata tramite un&#8217;email inviata al sito The Verge, in cui il portavoce Eric Sveum ha dichiarato senza mezzi termini che &#232; falso affermare che Alexa Plus non sia accessibile. Secondo Sveum, sono gi&#224; &#8220;centinaia di migliaia&#8221; i clienti che utilizzano il nuovo servizio, e l&#8217;azienda continua a inviare inviti a chi ha fatto richiesta per l&#8217;accesso anticipato.</p>    <p>Reuters, per&#242;, ha ribattuto di non aver trovato tracce concrete di utenti attivi: a quanto pare la testata ha analizzato numerosi social network e piattaforme digitali &#8212; da YouTube a TikTok, da Instagram a Reddit &#8212; senza riuscire a ottenere testimonianze verificate sull&#8217;utilizzo effettivo di Alexa Plus. Due persone contattate su Reddit, pur sostenendo di aver provato il nuovo assistente, non hanno fornito prove tangibili n&#233; conferme della propria identit&#224;.</p>

<p>Nonostante queste perplessit&#224;, alcuni segnali di diffusione stanno emergendo. Li riporta ad esempio la testata Engadget, secondo la quale nella giornata di venerd&#236; una nuova ondata di inviti &#232; stata spedita agli utenti di Alexa,</p>    <p>Ricordiamo che <a href="https://www.hdblog.it/amazon/articoli/n610216/alexa-plus-amazon-ufficiale-ai-quando-esce/">Alexa Plus &#232; stato presentato ufficialmente a febbraio</a> e, secondo quanto annunciato, &#232; disponibile gratuitamente per gli abbonati Amazon Prime, mentre per gli altri costa 19,99 dollari al mese. Al momento la disponibilit&#224; &#232; limitata si Soli Stati Uniti. Il programma di accesso anticipato ha preso il via alla fine di marzo, ma in quella fase mancavano ancora alcune funzionalit&#224; annunciate, come la possibilit&#224; di ordinare cibo tramite comandi vocali contestuali o il riconoscimento dei membri della famiglia per assegnare loro promemoria personalizzati.</p>    <p>Attualmente, alcune funzioni promesse risultano ancora &#8220;in arrivo&#8221;, secondo quanto riportato nella pagina dedicata sul sito di Amazon. Tra queste, l&#8217;accesso da browser web, Fire TV e tablet Amazon. <strong>Inoltre, l&#8217;azienda sta dando la priorit&#224; ai possessori di determinati<a href="https://www.hdblog.it/amazon-echo-show/"> dispositivi Echo Show</a></strong>, il che potrebbe spiegare la distribuzione limitata delle prime versioni.</p></div>