---
author: HDblog.it
canonical_url: https://www.hdblog.it/tecnologia/articoli/n618341/acqua-sotterranea-marte-scoperta-marsquake/
date: '2025-05-15T11:10:00'
excerpt: Onde sismiche su Marte rivelano possibile acqua liquida tra 5 e 8 km di profondit√†
image: assets/media/96DaLo1HFOjBPi2ON35aLg-rRneNCmTk_tWMB6J-xB6HQ.webp
source: hdblog
tags:
- Tecnologia
title: Acqua sotto la superficie di Marte? I marsquake svelano nuovi indizi
---
<div><p>Un'indagine sismica condotta su <a href="https://www.hdblog.it/marte/">Marte</a> suggerisce ancora una volta la possibile presenza di<strong> acqua liquida sotto la sua superficie</strong>, sollevando nuove ipotesi sull'evoluzione climatica del pianeta e sulle potenzialit&#224; per la<a href="https://www.hdblog.it/vita-extraterrestre/"> vita extraterrestre</a>. A guidare lo studio &#232; stato un team internazionale di ricercatori che, <strong>sfruttando le onde generate da eventi sismici &#8211; i cosiddetti &#8220;marsquake&#8221;</strong> &#8211; ha identificato un&#8217;anomalia in profondit&#224;, compatibile con uno strato contenente acqua liquida.</p>    <p>La scoperta &#232; stata resa possibile <strong>grazie all&#8217;analisi dei dati sismici raccolti dal<a href="https://www.hdblog.it/lander-insight/"> lander InSight della NASA</a></strong>, posizionato nella regione di Elysium Planitia. I ricercatori hanno osservato come le onde sismiche, generate da due impatti meteorici (S1000a e S1094b) e da un forte terremoto marziano (S1222a), rallentassero in una fascia della crosta situata tra 5 e 8 chilometri di profondit&#224;. Questo rallentamento, secondo gli scienziati, &#232; compatibile con la presenza di acqua all&#8217;interno di rocce basaltiche alterate, che mostrano un&#8217;elevata porosit&#224; in grado di trattenere liquidi.</p>    <p>Ci&#242; che rende questa analisi particolarmente innovativa &#232; <strong>l&#8217;utilizzo della tecnica dei true-amplitude receiver functions, un metodo adattato dall&#8217;esplorazione petrolifera</strong>. Questa tecnica ha permesso di migliorare la risoluzione dei segnali sismici, evidenziando con maggiore precisione le discontinuit&#224; e le variazioni nella struttura della crosta marziana. &#8220;&#200; come ascoltare gli echi in una grotta per mapparne i cunicoli&#8221;, ha spiegato Hrvoje Tkal&#269;i&#263;, co-autore dello studio e professore presso l&#8217;Australian National University.</p><p>L&#8217;ipotesi dell&#8217;acqua liquida a quella profondit&#224;<strong> si basa anche su stime di temperatura del sottosuolo</strong>: al di sotto dei 5 chilometri, il calore interno del pianeta sarebbe sufficiente a mantenere l&#8217;acqua allo stato liquido, nonostante le rigide condizioni di superficie. Sulla base dei dati raccolti, gli scienziati stimano che la quantit&#224; d&#8217;acqua presente potrebbe corrispondere a uno strato globale equivalente (GEL) compreso tra 520 e 780 metri distribuiti sull&#8217;intera superficie del pianeta.</p>    <p>Questa quantit&#224; si avvicina sorprendentemente a quella che manca all&#8217;appello confrontando le stime teoriche dell&#8217;acqua marziana con l&#8217;inventario attuale. Ci&#242; rafforza <strong>una teoria secondo la quale l&#8217;acqua di Marte non si sarebbe dispersa completamente nello spazio, ma potrebbe essere migrata in profondit&#224; nella crosta</strong>, rimanendo intrappolata in sacche sotterranee.</p>    <p>La possibilit&#224; di riserve idriche nel sottosuolo ha implicazioni per le future missioni spaziali e per la prospettiva di insediamenti umani sul pianeta rosso. Tuttavia, gli autori dello studio avvertono che i risultati sono limitati a un'area specifica &#8211; quella analizzata sotto il lander InSight &#8211; e non possono ancora essere generalizzati all'intero pianeta. Saranno necessarie future missioni dotate di sismometri distribuiti in diverse regioni per confermare l&#8217;estensione di queste riserve sotterranee. Lo studio &#232; stato pubblicato sulla rivista National Science Review il 25 aprile e pu&#242; essere letto in FONTE.</p></div>