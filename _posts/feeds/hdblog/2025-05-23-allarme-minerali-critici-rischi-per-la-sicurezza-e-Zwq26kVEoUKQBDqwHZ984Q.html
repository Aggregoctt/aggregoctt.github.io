---
author: HDblog.it
canonical_url: https://www.hdblog.it/green/articoli/n619487/allarme-minerali-critici-rischi-settore-energetico/
date: '2025-05-23T12:40:00'
excerpt: Global Critical Minerals Outlook 2025, analisi approfondita delle tendenze
  pi√π recenti del mercato e degli investimenti.
image: assets/media/Zwq26kVEoUKQBDqwHZ984Q-1_Oo2o_yXfjIl3tu5KzVUQ.webp
source: hdblog
tags:
- Articolo
title: Allarme minerali critici, rischi per la sicurezza energetica
---
<div><p>Come sappiamo, i <a href="https://www.hdblog.it/green/articoli/n605339/mase-materie-prime-critiche-progetti-ricerca/" target="_blank">minerali critici sono fondamentali per molte tecnologie energetiche</a>. Proprio per questo motivo sono sempre pi&#249; al centro del dibattito politico e commerciale internazionale. In questo contesto, il <strong>Global Critical Minerals Outlook 2025 offre un&#8217;analisi approfondita delle tendenze pi&#249; recenti </strong>del mercato e degli investimenti, evidenziando le implicazioni per la sicurezza nell&#8217;approvvigionamento di questi minerali. </p>    <p>Il rapporto fornisce una panoramica degli sviluppi pi&#249; rilevanti avvenuti nel corso del 2024 e nei primi mesi del 2025, e presenta previsioni a medio e lungo termine <strong>sulla domanda e sull&#8217;offerta</strong>, tenendo conto degli ultimi cambiamenti a livello politico e tecnologico. </p>    <p>Uno dei principali messaggi lanciati dall&#8217;Agenzia Internazionale dell&#8217;Energia (IEA) riguarda l&#8217;elevata concentrazione dell&#8217;industria mineraria. Per materiali come litio, nichel, cobalto e grafite, quasi tutta la crescita dell&#8217;offerta dal 2020 a oggi &#232; avvenuta in un unico Paese, ovvero la Cina. Questa forte concentrazione, secondo l&#8217;IEA, <strong>rende le catene di approvvigionamento particolarmente vulnerabili </strong>in caso di crisi commerciali o problemi tecnici.</p><p>Il <a href="https://www.hdmotori.it/fca/articoli/n566931/stellantis-investimento-argentina-fornitura-rame/" target="_blank">rame &#232; indispensabile per le reti elettriche, le energie rinnovabili e i veicoli elettrici</a>, ma i progetti minerari attualmente in fase di sviluppo non sono sufficienti a soddisfare la domanda prevista entro il 2035. Il rischio &#232; un deficit che potrebbe arrivare fino al 30%. Tra le cause principali ci sono i lunghi tempi necessari per ottenere le autorizzazioni, la qualit&#224; sempre pi&#249; bassa dei giacimenti e il calo degli investimenti nel settore.</p>    <p>Secondo l&#8217;IEA la domanda di rame &#232; destinata a crescere, <strong>superando i 36 milioni di tonnellate nel 2035</strong> nello scenario basato sulle politiche attuali (STEPS &#8211; Stated Policies Scenario). Tuttavia, l&#8217;offerta prevista non supera i 30 milioni di tonnellate. Il divario tra domanda e offerta diventa ancora pi&#249; ampio negli scenari pi&#249; ambiziosi di decarbonizzazione, come quelli basati sugli impegni annunciati (APS &#8211; Announced Pledges Scenario) o sull&#8217;obiettivo delle emissioni nette zero entro il 2050 (NZE &#8211; Net Zero Emissions by 2050 Scenario).</p><p>Nonostante lo sviluppo di <a href="https://www.hdmotori.it/auto/guide/n585833/batterie-lfp-cosa-sono-vs-nmc-vantaggi-svantaggi/" target="_blank">batterie alternative, come quelle al litio-ferro-fosfato</a>, la dipendenza dalla Cina per materie prime cruciali resta alta. La domanda di litio, nichel e cobalto &#232; in forte crescita, ma l&#8217;offerta rischia di non tenere il passo, anche per i limiti geografici e geopolitici della produzione.</p>    <p>Secondo l&#8217;IEA, la diversificazione delle forniture richiede politiche pubbliche attive, incentivi e accordi tra Paesi produttori e raffinatori. L&#8217;Unione Europea e altri Stati stanno gi&#224; muovendosi in questa direzione. L&#8217;Agenzia supporta il processo con strumenti digitali e simulazioni per rafforzare la sicurezza energetica globale.</p>

	
				


</div>