---
author: HDblog.it
canonical_url: https://www.hdblog.it/microsoft/articoli/n619486/ftc-contro-microsoft-activision-blizzard-stop/
date: '2025-05-23T11:05:00'
excerpt: La vicenda è giunta al suo epilogo dopo quasi due anni
image: assets/media/Pg0aDQzeG_R-clJmJdN5eQ-IJXCGh-G70DL5liemVlbUg.webp
source: hdblog
tags:
- Games
- Microsoft
title: 'La FTC getta la spugna: il caso Microsoft - Activision Blizzard è archiviato'
---
<div><p>La <strong>FTC</strong> ha ufficialmente fatto il passo indietro che ormai tanti aspettavano nel caso relativo all'<a href="https://www.hdblog.it/microsoft-activision/">acquisizione di Activision Blizzard King da parte di Microsoft</a>. Dopo che il suo appello &#232; stato <a href="https://www.hdblog.it/microsoft/articoli/n617743/microsoft-activision-blizzard-fallisce-ricorso-ftc/">respinto a inizio maggio</a>, la FTC ha ufficialmente messo la parola fine al caso in corso con cui cercava di bloccare il completamento dell'acquisizione, sottoponendo alla corte un <strong>documento con il quale viene confermato il ritiro della sua posizione</strong>.</p>    <p>A dare la notizia di questo passaggio finale &#232; stato anche il presidente di Microsoft Brad Smith, il quale ha pubblicato il documento in versione integrale su X (link in Fonte), il quale ha ringraziato la FTC per essere giunta alla conclusione che "[...] l'<i>interesse del pubblico &#232; tutelato al meglio con la cessazione della controversia amministrativa legata a questo caso</i>", come si legge da una nota condivisa dalla FTC stessa.</p><p>Dopo quasi 2 anni di battaglie legali, il tentativo della FTC di bloccare<strong> l'acquisizione da quasi 69 miliardi di dollari</strong> &#232; quindi giunto al suo epilogo, ponendo la parola fine ad uno scontro che sembrava gi&#224; perso in partenza, specialmente dopo che Microsoft ha intrapreso diverse azioni a tutela della concorrenza nel corso delle prime fasi dell'acquisizione.</p>    <p>Ricordiamo infatti che la casa di Redmond ha dovuto siglare accordi di <strong>partnership strategiche</strong> con tutti i principali player del settore, come Sony, Nintendo, Nvidia e non solo, in modo da tutelare la libert&#224; del mercato e evitare che l'acquisizione di un membro cos&#236; importante del mercato videoludico - come &#232; nel caso di ABK - potesse portare ad una distorsione del settore irrimediabile.</p>    <p>Microsoft ha dovuto quindi dare importanti garanzie sia per quanto riguarda il suo impegno nell'industria del gaming nella sua forma pi&#249; tradizionale - in particolare l'impegno di lasciare che molte delle IP ABK continuino ad essere disponibili su un sempre maggior numero di piattaforme -, ma anche per quanto riguarda il nascente mondo del cloud gaming, altro aspetto cruciale in fase di acquisizione.</p>    <p>A quasi 2 anni dall'inizio di questa vicenda, Microsoft sembra aver rispettato gran parte di quanto promesso, ma ovviamente il suo impegno andr&#224; confermato sul lungo periodo.</p></div>